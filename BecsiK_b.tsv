Rut	1	1	EG biꝛonac napiban  mido̗n a biꝛac fèièdèlmkednc̣ vala  lo̗n [èſ] èhſėǵ a fo̗ldō̗  Azéꝛt èlmėnè èmber Iudanac Bėtlèhèmė[bèn]bo̗l  hog zaꝛādoklana Moabitidiſnc̣ vidėkėbèn o̗ fèlèſėǵuèl ⁊ két fiayual 
Rut	1	2	o̗ hiuattatic Elimėlehnc̣ ⁊ o̗ fèlèſėǵė Noeminèc  o̗ két fiay eggic Maalonnac  ⁊ maſic Celionnac  Effꝛatay Iudanac̣ Bethèlemėbo̗l  Es bèmēuėiec Moabitidiſnèc videkėbè  ⁊ lakoznak== ==uala oth 
Rut	1	3	Es meghala Elimėleh  Noeminc̣ feꝛiè  ⁊ o̗ megmaꝛada o̗ fiayval 
Rut	1	4	Kic fèlèſėǵėkèt vo̗nc̣  Moabitidiakat Kiknc̣ ėggic hiuattatic== ==uala Oꝛphanac ⁊ maſic Rvtnac  Es lakozanac ot tiz èztèndèiglèn 
Rut	1	5	⁊ mōnon mėghalanac Maalon tudni mėꝛt ⁊ Celion  Es maꝛada a nēbėꝛi o̗ kèt fiaytol ⁊ feꝛieto̗l meǵvalt ·
Rut	1	6	⁊ felkèlè  hog o̗== ==hazaiaba mēnè o̗== ==kèt menėvèl Moabitidiſnc̣ videkebo̗l / Meꝛt hallotta vala  hog vr tèkėntėttė volna o̗== ==nėpėt  ⁊ adot volna o̗nèkic ėtkèkèt 
Rut	1	7	⁊ ig ki èꝛèdè o̗ zaꝛādoklatʼtʼanac hèlėbo̗l o̗== ==kèt mėnėvèl · ⁊ im̄ar a· mėǵfoꝛdolaſnac vtan vèttètuėn Iudanac fo̗ldebè ·
Rut	1	8	⁊ monda o̗ nėkic  mēńètėc tv̇ ańatoknac hazaba  Tėgen vr iꝛgalmaſſagat tv̇uèlètec · mikēt tottètec èn halottim̄al ⁊ ėn vèlèm ·
Rut	1	9	aggon tv̇nèktėc ńuǵolmat lėlnėtėc tv̇ feꝛièiteknc̣ hazocban  kikèt vèndo̗c vattoc  Es meǵapola o̗kèt  kic zauoc felèmèluėn kèzdėnc̣ ſiꝛńoc 
Rut	1	10	⁊ mōdanac  Te vèlèd mėgo̗nc te nėpèidhėz /
Rut	1	11	Kicnc̣ az fèlèlè  Foꝛdollatok== ==mėg  ėn lėanim / Miꝛė io̗to̗c èn vèlē  Minem valloc fiakat èn mėhembèn  touabba · hog fėꝛiekèt èn bèlo̗llèm rèmēlhètnėtec 
Rut	1	12	Foꝛdollatok== ==m̄g  èn leanim  ⁊ mēnètėc èl  Mẻt ym̄ar vėnſėggèl mėǵfogatkoztā ſem vagoc kėz hazaſſaǵ ko̗tèlėnc̣  Es ha nappal ⁊ eyièl foǵhatnec  ⁊ fiakat zv̇lhètnėc ·
Rut	1	13	ha azokat akaꝛnatoc  vaꝛna toc  miglėn felno̗nc̣  ⁊ o̗ ifioſagoknac èztèndėi[e]t bèto̗ltènec · mièlo̗t hazaſkodnatoc mėǵaǵǵatoc  Kėꝛlèc  èn lanim  ne akaꝛiatoc èzt tėnnėtėc  mẻt tv̇ gėtꝛèlmètėc èngeṭ inkab nèhèzeit  ⁊ èn èllènėm ki mēt vꝛnac kèzè /
Rut	1	14	Azeꝛt o̗ zauoc ėſmėǵ fel èmèluē /·kèzdėnc̣/ · ſirńoc  Oꝛpha megapola o̗ napat  ⁊ mėǵfoꝛdola  Rvt ėggèſo̗lè o̗ napaual 
Rut	1	15	Kinc̣ mōda Noemi  Ime  te rokonod mėǵfoꝛdolt o̗ nėpėhez ⁊ o̗ iſtènihėz  te mēèl o̗vèlè 
Rut	1	16	Ki fèlèlè  Nė èllènkėggèl ènnèkē  hog mėghaggalac tėgėdèt  ⁊ èlmēnèc  Valahoua menèndėz  mėgėc · ⁊ valahol lakozādal  èn es lakozom · a te nėpèd èn nėpèm · ⁊ te iſtènėd èn iſtènėm ·
Rut	1	17	A melʼ fo̗ld tėgedèt m̄ghaluad fogadād  azon halʼlak== ==mėǵ  ⁊ ot vėgèm Ruth tèmètėſnèc hèlėt / Ezėkèt tėgè ènnèkē iſtèn  ⁊ èzèkèt tolga  hanem čac čupa halal valazthat meǵ èngemèt ⁊ teǵėdèt 
Rut	1	18	Azeꝛt Noemi latuā  hog Rut alhatatos èlmėuèl zėꝛzėttė volna o̗ vèlè mētėt  nem aka[n]ꝛa èllènkėdni  ſem touabba kizlèlė o̗veyhez foꝛdolni 
Rut	1	19	Es ėgèmbè èlèꝛèdėnc̣  ⁊ iutanac Bėtlèhèmbè / Kic a vaꝛoſba bè mēuėn mēdėnėknèl iǵėn goꝛs hir gakꝛola / Es mōdnak== ==uala a· nèmbėꝛièc  Ez a Noemi 
Rut	1	20	kicnèc az monda  Ne akaꝛiatoc èngemèt hyonotoc Noėminèc  ·i · zėpnèc · dè hyiatoc èngeṭ maranac  ·i · kèſèꝛo̗nc̣  mèt iǵen kèſèꝛo̗ſėggèl to̗lto̗t bè èngemèt a· mendꝫhato 
Rut	1	21	Tèllèſen mėnėc ki  ⁊ heian hozot mėǵ ènǵemèt vr  Azeꝛt miꝛè hiotoc èngemèt Noeminèc  kit vr mėgalazot  ⁊ a· mendenhato gėtꝛėt 
Rut	1	22	Azeꝛt io̗uo̗ Noemi Moabitidiay Ruttal  o̗== ==mėnėuèl o̗ zaꝛādoklatʼtʼanac fo̗ldebo̗l  ⁊ mėǵfoꝛdola Bėtlèhèmbè  mido̗n az aꝛpac ėlo̗zer aꝛattatnak== ==uala ⁊c] 
Rut	2	1	VAla kedeǵ Elimeleh feꝛfionac vėꝛėnt valo rokona  hatalmas èmber  ⁊ nag kazdaǵſagbèli  Booz nèuo̗ 
Rut	2	2	⁊ monda Moabitiday Rut o̗ napanac  ha paꝛāčolz  èlmėgec a mèzo̗ꝛè  ⁊ ǵabona fo̗kèt zedėc  mėllèkèt az aꝛatonac kèzèy èlhagandnac  valahol a== ==hazi atʼanac kègèlmès malaztʼat lėlèndem èn bènnèm · Kinèc a· fèlèlè  Meńńèl  èn leańom ·
Rut	2	3	⁊ vg èlmenè  ⁊ zed== ==uala gabona fo̗kèt az aꝛatoc hatoc mèǵėt  To̗ꝛtėnėc keḍ  hog a zanto fo̗ld vꝛat val== ==uala Booz nèuo̗t · ki vala Elimė[hn]lėhnèc rokōſaǵabol 
Rut	2	4	Es ime  o̗ io̗== ==uala Bėtlėhèmbo̗l / Es monda az aꝛa  Vr tv̇uèlètėc  Kic fèlèlenc̣ nèki  Algon meǵ tėgėdèt vr 
Rut	2	5	Es monda Booz az ifionac  ki az aꝛatoknac èlo̗tto̗c iaꝛoiok== ==uala  Kie èz lań 
Rut	2	6	Ki fèlèlè  èz a Moabitis ki io̗t vala Noemiual Moabitiſnc̣ vidėkėbo̗l 
Rut	2	7	⁊ kėꝛė  hog az èlmaꝛadando ǵabona fo̗kèt zėdnė== ==mėǵ az aꝛatoc ńomokat ko̗utuen  ⁊ holualtol foguā mēd maiǵlan al a mèzo̗n · ⁊ valobizon  čac eg pillantatban foꝛdolt haza 
Rut	2	8	Es monda Booz [Noėminèc] Rutnac  Halgaſſad  leańom · nė mėń ėgèb mèzo̗ꝛè ǵabona fo̗kèt zednėd · ſe meń èl è== ==hèlꝛo̗l  dè eggèſehèd te maǵadat ėn lanimmal ·
Rut	2	9	⁊ hol aꝛatandnac  kouèſſèd  Mẻt paꝛāčoltam èn gèꝛmėkimnc̣  hog ſēki mėg== ==nė zomoꝛohon tėǵedèt  dè es ha zomiohozandol  mēnèl az èdėnėchėz  ⁊ igal vizèkèt  kicbo̗l es az èn gèꝛmėkim iznac 
Rut	2	10	Ki le èſuėn o̗ oꝛcaiaꝛa  ⁊ [monduan] imaduan a· fo̗ldo̗n  monda o̗nèki  Hōnat az ènnèkėm  hog malaztot lėlnėc te zėmèid èlo̗t  ⁊ meltolnal èngemèt zaꝛādoc nèmbėꝛièt ėſmèꝛnėd /
Rut	2	11	Kinc̣ az fèlèlè  Mėghiꝛdèttèttèc ènnèkėm mēdenec  mėllèkèt to̗ttèl te napadnac te fėꝛièdnc̣ halala vtan  ⁊ hog mėghattad lėg te zv̇lèidèt · ⁊ a fo̗ldèt  kibèn zv̇lèttèl  ⁊ io̗ttèl a== ==nnėphėz  kit az èlo̗t nē tuć vala 
Rut	2	12	Foꝛbatlʼon vr te nèkėd te mv̇uèlkėdėſedėꝛt  ⁊ tèllès ėꝛdėmėt vėg Iſꝛ̄l vꝛa iſtènėto̗l  kihėz io̗ttèl  ⁊ kinc̣ zaꝛnay ala futtal 
Rut	2	13	Ki mōda  èn vꝛam  malaztot lėltèm te zėmèid èlo̗t  Ruth ki meǵviǵaztaltal èngeṭ  ⁊ bèzellėttèl te zolǵalo lańodnac zv̇uėbè  ki ėgènlo̗ te zolgalo lańodnac eggickèl nē vagoc 
Rut	2	14	Es mōda o̗nèki Booz  Mido̗n ėtèlnc̣ idèiè lènd  io̗y idè  ⁊ ėgèl kėńèꝛèt  ⁊ maꝛčad te falatodat az èćėtbè  ⁊ vg le v̇lo̗ Ruth az aꝛatoc oldalahoz  ⁊ gvyto̗ o̗ maganac keuėt  Es ėuėc  ⁊ mėgeleǵėdėc  ⁊ felveuė a maꝛadekat 
Rut	2	15	⁊ ōnat felkèlè  hog ǵabona fo̗kèt [z] gvytènè o̗ zokaſa zeꝛēt  Paꝛāčola keḍ Booz o̗ gèꝛmėkinc̣  mōduā / Ha vèlètėc akaꝛād aꝛatni  nė akaꝛiatoc o̗tèt mėgtiltanotoc 
Rut	2	16	⁊ tv̇ kėueitėcbo̗l èluèſſètėc èlmėſſeǵgèl  ⁊ mėg== ==haggatoc maꝛadni  hog piꝛonǵaſ== ==nalku̇l gv̇ho̗n  ⁊ a gv̇yto̗t ſenki mėg== ==nė poꝛeha 
Rut	2	17	Gvyto̗ azèt a mèzo̗bèn mēd èſteǵ  ⁊ ki raza  [⁊] lėlė [efinèc] aꝛpanac mōnal efi== ==mėꝛtekėt  ·i · haꝛo ko̗blo̗kèt 
Rut	2	18	Kikèt viuėn mėǵfoꝛdola a vaꝛoſba  ⁊ mėgmutata o̗ napanac  Annac fėlėttė vėuė  ⁊ ada nèki o̗== ==ėtkėnc̣ maꝛadėkat · kibo̗l megeleǵėdet== ==uala |
Rut	2	19	Es mōda nèki napa · Hol zėdėǵettèl ma  ⁊ hol to̗kėllėttèd meg mu̇èdèt  Lėgėn aldot  ki iꝛgalmazot te nèkėd  Es meǵièlēte nèki  kinèl mv̇uèlt volna  ⁊ a feꝛfivnac nèuėt mėǵmonda  hog Booznac hiuattatnec 
Rut	2	20	Kinc̣ fèlèlè Noemi  Aldot legen vꝛtol  mèt azō malaztot  mellèt to̗t== ==uala az èlèuėnėknc̣  taꝛtotta a mėgholtaknac es==  ==Es eſmeg monda  mv̇ rokononc az èmber /
Rut	2	21	Es Ruth  azt paꝛāčola ènnèkėm mōduā  hog mēd addėg o̗ aꝛatoiual eggèſo̗llèc  miǵnėm mēden vètèmėnėc meǵaꝛattatnanac /
Rut	2	22	Kinc̣ napa mōda  En lʼanom  iob  hog o̗== ==lʼaniual mē== ==ki aꝛatnod  hog nė valaki idègēnc̣ mèzeien èllènėd allʼon te nèkėd ·
Rut	2	23	Es vg eggèſo̗lo̗ Booznac lʼanival  ⁊ mend addeglan o̗ vèlėc aꝛata · miglē az aꝛpa ⁊ a== ==buza a čv̇ꝛo̗cbè vèttètnenc̣ /
Rut	3	1	MI vtan keḍ mėgfoꝛdolt== ==uolna o̗== ==napahoz  halla o̗ to̗llo̗  èn leanom  ńugolmat kèꝛèſec te nèkėd  ⁊ megzeꝛzem te nèked  hog iol legen tenèked 
Rut	3	2	è== ==booz  kinèc lʼaniual a mèzo̗n eggèſo̗ltèl  rokonōc mvnèkō̗c  èz eyièl az aꝛpanac zo̗ꝛo̗iet zoꝛia 
Rut	3	3	Azèt moſgal== ==meǵ  ⁊ kènèſſèl== ==meǵ  ⁊ o̗lto̗zièl te mento̗l iob ꝛuhaidba  ⁊ zal== ==le a zo̗ꝛo̗ꝛè  Nė laſſon tėged az èmbėr  miglèn ėtèlėt ⁊ italat mėgvėǵèzièndi 
Rut	3	4	Mv̇do̗n keḍ mėnènd èl alōni · iègėzd== ==mėǵ a== ==hèlt  kibèn èl alozō / Es io̗y  ⁊ felfeggèd o̗ palaſtat laba fèlo̗l  kiuèl bèfėdėzėt  ⁊ vèſſèd te maǵadat  ⁊ ot fèkėg  o̗ kèdėǵ mėgmōga te nèked  mit mv̇uèlkėdnėd kellèſſėc 
Rut	3	5	Ki fèlèlè  valamit paꝛāčolandaz  tėzem 
Rut	3	6	Es le zalla a zo̗ꝛo̗ꝛè  ⁊ to̗n mēdenėkèt  mėllèkèt o̗nèki paꝛančolt== ==uala 
Rut	3	7	Es mikō Booz o̗t volna  ⁊ yut== ==uolna  ⁊ viǵab lo̗t== ==uolna  ⁊ èlalōni mēt volna a· kèuėknc̣ aztaǵa mèllèt  Io̗uo̗  ⁊ èlꝛeite o̗== ==magat · a palaſt felfeduē  Ruth ⁊ o̗ magat vète o̗== ==labaihoz 
Rut	3	8	Es imė  im̄ar ėfelkoꝛon ohaitozėc az èmbėr  ⁊ mėghaboꝛodėc · ⁊ lata fèko̗ ńèmbeỉèt o̗l== ==labaynal ·
Rut	3	9	⁊ mōda ānac   Ki vag  Es az fèlèlè  èn vagoc Ruth  te zolgalo leańod  Nohad ki te palaſtodat te zolgalo lʼanodꝛa  mėꝛt rokonom vag 
Rut	3	10	Es az fèlèlè  mōduā  leańom  aldot vag te vꝛtol  ⁊ az èlo̗ iꝛǵalmaſſagot fello̗l mulʼad az vtolſoual · mèt nem ko̗uèttèl ifiakat  zėǵenekèt  auag kazdaǵokat 
Rut	3	11	Azeꝛt ne akaꝛy felnėd · dè valamit ènnèkėm mondādaz  tėzem te nèkėd  mēd ā== ==nėp  ki èn vaꝛoſomnac kapuin bèlo̗l lakozic  tud tėǵedèt èꝛo̗s èlmeio̗ nèmbeꝛinc̣ lēnėd 
Rut	3	12	ſem tagadom èn magamat rokonfaǵnac lēnėm  dè mas to̗llèmto̗l rokomb vagon 
Rut	3	13	Nuǵoggal èz eyièl  ⁊ holual lėuėn ha tėǵėd rokonſagnac toꝛuėnè zėꝛēt akaꝛand mėǵtaꝛtani  iol lo̗t mv̇nèlkedèt lėzen è== ==doloǵ / Ha kèḍ az nem akaꝛāga  èn teǵėdèt mendꝫ kètėlkėdèt== ==nèku̇l vėzlèc  èl vr  alog holualiglan 
Rut	3	14	Es vg aluėc o̗== ==labainal ènnc̣ èlmulaſaiglan  Es felkèlè  mièlo̗t èmbėꝛec egembè egmaſt megeſmèꝛnėc · ⁊ monda Booz o̗nèki  ogad  hog valaki mėg== ==nė ėſmèꝛiè  hog idè io̗ttèl leg 
Rut	3	15	Es ėſ meg mōda  Tèꝛėhèd ki te palaſtodat  kiuèl bèfedėzèl  ⁊ taꝛčad mōno kèzèddel ki tartuan  ⁊ ki tèꝛeituen meꝛè hat [ko̗blo̗t] ko̗bo̗l aꝛpat  ⁊ o̗ reiaia vètė  Ki viuen bèmėnè a· vaꝛoſba 
Rut	3	16	⁊ io̗uo̗ o̗ napahoz  Ki mōda nèki  mit mv̇uèlkėdėl  leańom ? ⁊ mėgmōda nèki mēdėnėkèt  mėllèkèt nèki az ėmber to̗t== ==uala 
Rut	3	17	⁊ mōda  Ime hat ko̗bo̗l aꝛpat ada ènnèkėm  ⁊ mōda  nem akaꝛlac tėgedèt heuā mėǵfoꝛdolnod te napadhoz 
Rut	3	18	Es monda Noemi  Vaꝛiad  leanō  miglèn meglaſſuc  mīemo̗ ki menètet è== ==doloǵ vallon  Sem zo̗nt== ==m̄g az èmber  hanē== ==ha bètèllèſeitèndi  mėlʼlèkèt bèzėllėt 
Rut	4	1	FElmėnè azẻt Booz a kapuba  ⁊ lėlė oth  Es mikō latta volna o̗ rokonat èlmulatta  kiꝛo̗l èlèztėb a bèzėd lo̗t vala  mōda o̗nèki  Haiol idè kèuèſènnè  ⁊ v̇l ith  hiuā o̗tėt o̗== ==nèuėn · ki oda haila  ⁊ lev̇lo̗ /
Rut	4	2	Vėuėn keḍ Booz a vaꝛoſnac vėni ko̗zzo̗l x feꝛfiakat  mōda azoknac  v̇llètėc ith 
Rut	4	3	kic le v̇luėn  bèzellė o̗ rokonanac  Mv̇ atankfianac  Elimeleh mèzeienc̣ fèlėt èlatta Noemi  Ki mėǵfoꝛdolt Moabitidiſnc̣ vidėkėbo̗l 
Rut	4	4	Kit akaꝛom  hog halʼ te · ⁊ te nèkėd mondom menden v̇lo̗c èlo̗t  èn nėpèmbo̗l zv̇lètèttèl nagobbac  Ha akaꝛod biꝛnod a mèzo̗t rokonſaǵnac to̗ꝛuėnėuèl  vėgèd== ==mėǵ  ⁊ /bꝛi/ biꝛiad  Ha keḍ kėllètlèn tenèkėd  azt ènnèkėm mėgmōgad  hog tuggam  mit tėnnem kėllèſſec  mėꝛt ſenki ninč rokona tollèdto̗l mėgvaluā  ki èlo̗ vag  ⁊ to̗llèdto̗l ki maſod vagoc  Es az fèlèlè  èn a mèzo̗t mėgvėzē ·
Rut	4	5	kinc̣ monda Booz  Mv̇do̗n a mèzo̗t mėǵvèndėd Ruth a· nèmbėꝛi kèzėbo̗l  Moabitidiay Ruttot ⁊ vēnėd kel  ki a mėgholtnac volt fèlèſėgè  hog feltamaziad te ko̗zèlėdnc̣ nèuėt o̗ o̗ꝛo̗klètėbèn /
Rut	4	6	Ki fèlèlè  èngèdėc rokonſaǵ to̗ꝛuėnėnc̣  Meꝛt nē taꝛtozom èn nèmēnèc vtollat èlto̗ꝛlènē · te ėltèttèſſèl èn zabadalſagōmal  kito̗l èn [o̗ꝛo̗mèſt] magamat o̗ꝛo̗mèſt vall[an]om mėgvalnom 
Rut	4	7	è vala keḍ zokas a rėgièknèl Ifꝛ̄lbèn rokonfaǵ ko̗zo̗t  ⁊ valaha eggic a· maſiknac èngèd== ==uala  hog èꝛo̗s lėnnè az adas · mėgagga== ==uala az èmber o̗ ſaꝛiat  ⁊ o̗ rokonanac agga== ==uala  èz vala Ifꝛ̄lbèn az adaſnac tanoſaǵa 
Rut	4	8	Mōda azeꝛt Booz o̗ rokonanac  Vėd a ſaꝛut  Ki lėǵottan megoda o̗== ==lababol 
Rut	4	9	Es az mōda a· zv̇lètèttèl nagobbacnak ⁊ mēd ā== ==nėpnc̣  Tv̇ tanoc vattoc ma  hog biꝛtam lėgèc mēdėnėkèt  mėlʼlʼèc Elimelehe ⁊ Celione ⁊ Malonė voltanac Noėmi èladaſabol ·
Rut	4	10	Es Moabitidiay Rutthot  Malonnac fèlèſėgėt  hazaſſagba vo̗ttē  hog feltamaziam a· mėgholtnac nèuėt o̗ o̗ꝛo̗klètėbèn · hog o̗== ==nèuèzètè o̗ nèmėbo̗l ⁊ o̗ atʼtʼafiayebol ⁊ ā== ==nėpbo̗l lė== ==nė to̗ꝛlèſſėc  Bizon tv̇ tanoy vattoc è== ==doloǵnac ·
Rut	4	11	Fèlèlè mēd a== ==nnėp ⁊ a zv̇lètèttèl nagobbac  kic a== ==kapubā valanac  Mv̇ tanoc vagōc  tėgè vr è== ==nèmbeỉèt  ki bè mėgē te hazadba  mikēt Rahèlt ⁊ Lyat  kic meǵꝛaktac Ifꝛ̄lnc̣ hazat · hog lėgėn iozaǵnac peldaiaban Effꝛataban  ⁊ vallon nag nèuèt Bėtlèhèmbèn 
Rut	4	12	Es legen te hazad  mikēt phaꝛeſnc̣ haza  kit Tamar zv̇lo̗ Iudaſnac maǵuabol  kit adand vr te nèkėd è lʼantol 
Rut	4	13	Es vg vėuė Booz Rutthot  Es vėuė fèlèſėggė  ⁊ bèmėnè o̗hoziaia · ⁊ ada vr ānac  hog foǵna  ⁊ zv̇lno̗ fiat /
Rut	4	14	Es mōdanac a· nembeỉèc Noeminc̣  Aldot vr  ki nem zènuè[d]tté  hog meg ne fogatkoznec te nėmėdnc̣ maꝛadėka  ⁊ v̇ꝛèſèn maꝛadna o̗ nèuè Iſꝛ̄lbèn 
Rut	4	15	⁊ vallanad  ki mėguiǵaztalna te lėlkėdèt  ⁊ ėltètnė te vėnſėǵedèt  Meꝛt tė mėnèdto̗l zv̇lètėt  ki tėgedèt zèꝛèt  ⁊ naggal iob tenèked  hog nem ha hèt fiakat vallanal /
Rut	4	16	Es vėuėn Noemi a· gèꝛmėkėt  ⁊ vètė o̗ o̗lebè  ⁊ daikanac ⁊ viſèlo̗nèc tizteuèl ėltèttètik== ==uala 
Rut	4	17	Zomzėdſagbèli[èc][ėg] nèmbeièc keḍ egbè o̗ꝛuèndėznèk== ==uala vèlè  mōdvan  fiv zv̇lètėt Noemin[ac]c̣  ⁊ hiua o̗== ==nèuėt Obethnc̣  èz Iſaynac  dauid atʼtʼanac [nèuè] atʼtʼa 
Rut	4	18	èzėc phaꝛėſnc̣ nèmzèti  Phaꝛes zv̇le Ezdꝛomot 
Rut	4	19	Ezꝛom zv̇le Aꝛamot  Aꝛam zv̇le Amīadabot 
Rut	4	20	Amīadab zv̇le Naaſont  Naaſon zv̇le Salmōt 
Rut	4	21	Salmon zv̇lė Boozt  Booz zv̇lė Obèthet 
Rut	4	22	Obèth zv̇le Iſayt  Iſay zv̇le dauidot  ETC  [e] [S vg]
Judit	1	1	ES vg Aꝛphaxat  Medoſoknac kiꝛala ſoc nèmzètėkèt alazot vala o̗ vꝛaſaǵa ala · ⁊ o̗ raka igē nag èꝛo̗ſſego̗ vaꝛoſt  kit nèuèzè hèc bataniſnac ·
Judit	1	2	nėg zėgo̗ ko̗uècbo̗l ⁊ faꝛaǵottakbol raka o̗ ko̗ falit hètuèn ko̗ńo̗klètnè maǵaſſagban  ⁊ zelėſſėǵėt haꝛmić ko̗ńo̗klètnè  o̗ toꝛnit kèdėǵ vètė zaz ko̗ńo̗klètnè maǵaſſaǵba ·
Judit	1	3	o̗ oldalit [huz] kèdėg nėg zėǵo̗uèn  monno huz lab ńomdėknė taꝛtatik== ==uala · ⁊ o̗ kapuit vètė a toꝛnoc maǵaſſaǵaiglan ·
Judit	1	4	⁊ dičèkėdik vala  mōnal hatalmas o̗ ſèꝛèǵenc̣ hatalmaban  ⁊ zèkinc̣ dičo̗ſeǵebèn 
Judit	1	5	Azeꝛt o̗ oꝛzaglattanac xij  èztèndèiebèn Nabahodonozor  Aſſiꝛioſoknac kiꝛala  ki oꝛzaglu== ==uala Niniuè̄nc̣ · nag vaꝛoſaban  viua Aꝛphaxat èllèn  ⁊ mėgńèꝛė o̗tèt
Judit	1	6	a nag mèzo̗n  ki nèuèztètikuala Ragānac  Effꝛateſnèl ⁊ Tiǵꝛiſnèl ⁊ Iazadānal · Eꝛiothnac  Elicoꝛon kiꝛalanac mèzèiē 
Judit	1	7	Tahat felmaǵaztatec Nabuhodonozoꝛnac [kiꝛala] oꝛzaǵa  ⁊ o̗ zv̇uo̗ felèmèlkėdėc · ⁊ èꝛèztè mēdėnėkhėz  kic lakoznak== ==uala Ciliciaban ⁊ Damaſcoſban ⁊ Libanoſban ·
Judit	1	8	⁊ a== ==nèmzèteknc̣  kic valanac Caꝛmėloſban ⁊ Cidaꝛbā · ⁊ galileab[è]ā[li] lakozochoz Ezdꝛelonnac nag mèzèien ·
Judit	1	9	⁊ mēdenėchėz  kic valanac Samaꝛiabā ⁊ Ioꝛdannac foloia èluo̗l Ihꝛ̄lmiglèn  ⁊ Ièſſenèc mēden fo̗ldėꝛè  miglèn iutna zèꝛèčē oꝛzagnac hegẻ 
Judit	1	10	Mēd èzechėz ko̗uètėkèt èꝛèztè Nabuhodonozor  Aſſiꝛioſoknac kiꝛala 
Judit	1	11	kic mend eg== ==akarattal èllènè mondanac  ⁊ heian èꝛèztėk== ==mėǵ  ⁊ tiztėſſeǵ== ==nèlkv̇l mėnėnc̣ èl 
Judit	1	12	Tahat Nabuhodonozor kiꝛal mėghaꝛǵuėc mēd a== ==fo̗ldꝛe  ⁊ èſkėuėc o̗ oꝛzagaꝛa ⁊ o̗== ==zèkiꝛè  hog o̗== ==maǵat meǵdiadalmazna mēd è vidėkėcꝛo̗l 
Judit	2	1	Nabuhodonozor kiꝛalnac xiij  èztèndèiebèn  az èlo̗nc̣ xxij  napiaban lo̗n iǵė Nabuhodonozor Aſſiꝛioſoc kiꝛalanac hazabā  hog mėgdyadalmazna o̗nmaǵat ·
Judit	2	2	⁊ o̗hozia hiua mēd a== ==zv̇lètèttèl nagobbakat · ⁊ mēd o̗ hadakozo fèiedèlmit · ⁊ valla o̗ vèlėc o̗ tanačanac titkait 
Judit	2	3	Es monda o̗bènnè è== ==ǵondolatot lēni · hog mēd a· fo̗ldèt o̗ vꝛaſaga ala [adna] alazna ·
Judit	2	4	Ki mōdėc  mikor mēdenėknc̣ kėllėt== ==uolna  hiuan Nabuhodonozor Olofeꝛnèſt  o̗ vitèzinc̣ feiedelmit 
Judit	2	5	⁊ mōda o̗nèki  Meń ki nap ńugat fèlė valo mēdꝫ oꝛzag èllèn · ⁊ ièlėnnèn azoc èllè̄  kic mėǵvtaltac èn vꝛaſaǵomat 
Judit	2	6	ne ènǵèggen te zėmėd ſem eg== ==oꝛzaǵnac  ⁊ mēdꝫ ko̗falos vaꝛoſt ènnèkėm èngèztèlʼ  Tahat
Judit	2	7	Olofeꝛnès hiua a· fèiedèlmèkèt  ⁊ Aſſiꝛioſoc èꝛèienèc mèſtėꝛėt  ⁊ meǵzamlala a fėꝛfiakat ki mėnètbèn  mikēt paꝛāčolt== ==uala nèki kiꝛal  zaz huz èzėr vihato galoǵokat ⁊ louaǵokat ⁊ lo̗uokèt xij èzeꝛt 
Judit	2	8	⁊ o̗== ==mēdꝫ kimėneſėt èlèuè kv̇ldė zamtalan tèuėknc̣ ſokaſſaǵaban · azockal  mėllèc a== ==ſèꝛègeknc̣ bo̗uo̗n ėlėǵ== ==uolna  Iudith Es tèhènėknc̣ čoꝛdait ⁊ iohoknac čoꝛdait  kicnc̣ zamoc nėm vala 
Judit	2	9	gabonat mēd ſiꝛiabol o̗== ==nėmėſſebèn zėꝛze kėzeitètni 
Judit	2	10	aꝛānat ⁊ èz v̇ſto̗t iǵen ſokat vo̗n kiꝛalnac hazabol /
Judit	2	11	Es èl èꝛèdè o̗ ⁊ mēdꝫ ſèꝛèǵ az zèkèꝛèckèl ⁊ a louaǵockal ⁊ a== ==lo̗uo̗ckèl  kic bèfedėc fo̗ldnc̣ oꝛćaiat  mikēt ſaſkac 
Judit	2	12	Es mikor altal mētėk== ==uolna Aſſiꝛioſoknac vėgèyt  io̗uo̗ Angenac nag hegėꝛè  kic vadnac Cilicianac bal== ==fèlo̗llo̗  Es felmėnè o̗== ==mēdꝫ kaſtelʼokꝛa  ⁊ mėgvo̗n mēdꝫ ko̗falokat 
Judit	2	13	Melotoſnac keḍ mēdꝫ kazdaǵſėǵo̗ vaꝛoſit ki viua  [viuya] ⁊ taꝛſiſnac mendꝫ fiayt mėǵfozta  ⁊ Iſꝛ̄l fiayt mėgfozta · kic valanac a== ==kiètlèn[bèn] orćaia èllèn ⁊ zelon fo̗ldėnc̣ èzfèkėꝛe ·
Judit	2	14	⁊ altalmėnè Effꝛatėſt  ⁊ io̗uo̗ Meſopotamiaba  ⁊ mėgto̗ꝛo̗ mēdꝫ magaſſėǵo̗ vaꝛaſokat  kic valanac oth Mābꝛenac aꝛꝛadatʼtʼa[bol]tol== ==foǵua  miglèn iuttatic tè̄ǵeꝛꝛè ·
Judit	2	15	⁊ meǵfoglala o̗== ==hataỉt Ciliciatol foguā raphètnc̣ [veǵiglè] veǵėkiglèn  kic vadnac Ezfèkꝛè ·
Judit	2	16	⁊ èlhoza Madiānac mēdꝫ fiayt  ⁊ meǵfozta o̗== ==mēdꝫ kazdaǵfaǵokat  Es mēdėnekèt o̗nèki èllènè allokat mėǵ o̗lo̗ to̗ꝛnc̣ zaiban 
Judit	2	17	èz vtan lezalla Damaſkoſnac mèzo̗iꝛè aꝛataſnac napiban  ⁊ o̗== ==mendꝫ vètèmėnėkèt meǵgoyta  ⁊ o̗== ==mēdꝫ faiokat ⁊ zo̗lo̗io̗kèt ki vaǵdaltata 
Judit	2	18	⁊ o̗ fėlèlmè èſėc fo̗ldnc̣ menden lakozoyꝛa /
Judit	3	1	TAhat èꝛèztėc o̗ ko̗uètėkèt mēden vaꝛaſoc ⁊ vidėkėc  Siꝛianac tudńamėꝛt  Meſopotaminac ⁊ Siꝛianac  Sobalnac ⁊ Libeꝛenac ⁊ cilicianac kiꝛali ⁊ fèiedèlmèc  kic io̗uėn Olofeꝛnèſhėz  mōdanac  Zō̗nėk==
Judit	3	2	==m̄g te meltatlākodatod mv̇ èllènō̗c  mẻt iob  hog èlèuènėn zolgallonc Nabuhodonozor nag kiꝛalnac  ⁊ alazko[z]ggonc te nèkėd  hog nē meghaluāc mv̇ vèzèdelmō̗cbèn  mv̇nmagonc mv̇ zolgalatōknac kaꝛat zènuèggu̇c 
Judit	3	3	Mend mv̇ vaꝛaſonc ⁊ mēdꝫ biꝛodalmōc  mėnden halmōc ⁊ hėgèc ⁊ mèzo̗c ⁊ tèhènėknc̣ čoꝛday ⁊ iohoknac čoꝛday[e]  [⁊] kèčkèkė  louake · ⁊ tèuėkė  ⁊ mv̇== ==mendꝫ biꝛodalmīc ⁊ zolgainc te zėmelėd èlo̗t vadnac ·
Judit	3	4	mendėnėc te to̗ꝛuėned alat lėgènc̣ 
Judit	3	5	Mv̇no̗n maǵonc es ⁊ mv̇ fiaync te== ==zolǵaid vagōc ·
Judit	3	6	io̗y mv̇nèko̗nc  bekeſeǵes vr  ⁊ ėltèttèſſèl mv̇== ==zolǵalatonckal  mikēt kėllètèndic tėnèked 
Judit	3	7	Tahat le zalla /·a louaǵockal/ · hėgėcbo̗l nag tèhètſėggèl  ⁊ mėguo̗n menden vaꝛoſt ⁊ mēdent a· fo̗ldo̗n lakozot 
Judit	3	8	Mēdėn vaꝛaſocbol keḍ vo̗n o̗ maǵanac ſèǵedèlmėkèt  éꝛo̗s fèꝛfiakat ⁊ valaztottakat hadakazatꝛa 
Judit	3	9	Es annė felèlm èſėc a vidėkėcꝛè  hog menden vaꝛafoknac lakozoy  fèiedèlmi ⁊ tiztelèndo̗bi ėgèmbè ki mėnėnc̣ a io̗uo̗nc̣ èlèibè 
Judit	3	10	foǵaduan o̗tèt koꝛonackal ⁊ dičėꝛèteckèl  tancokat vèzètvėn kv̇ꝛto̗cbèn ⁊ tympanomocban 
Judit	3	11	Dè maga èzekèt tėuėn ſem èngèztèlhètėc== ==m̄g o̗== ==mèlʼlʼnc̣ Iudith fènėſèǵėt 
Judit	3	12	Mẻt es o̗ vaꝛoſokat mėgto̗ꝛe  ⁊ èꝛèztuėnėkèt ki vaǵdala 
Judit	3	13	Meꝛt paꝛačolt== ==uala annac Nabuhodonozor kiꝛal  hog [m] fo̗ldnèc mēdꝫ iſtènit ki iꝛtana · tudńa meꝛt hog čac o̗no̗n maǵa mōdatnėc iſtènnc̣ a nèmzètėcto̗l  mėllèkèt Olofeꝛnèſnc̣ hatalma èngèztèlhètėt== ==uolna== ==m̄g 
Judit	3	14	Altal mēuėn kèdeǵ Siꝛiat  Sobalt ⁊ mēd Affamiamot · ⁊ mend Meſopotamiat · io̗uo az Idomeoſokhoz Gabbanac foldebè 
Judit	3	15	Es megueuė a vaꝛaſkat  ⁊ v̇lo̗ oth haꝛmić napocban · Ki napocban paꝛāčola egbè gv̇lni o̗== ==tèhètſėgenc̣ mendꝫ ſèꝛègėt 
Judit	4	1	TAhat haluā èꝛekèt Iſꝛ̄nc̣ fiay  kic lakoznac vala Iudanac fo̗ldebèn  igen mėgfèlèmėnc̣ o̗ oꝛcaiatol 
Judit	4	2	⁊ felèlem ⁊ rėmo̗lèt mėghata o̗ èꝛtèlmėkèt  hog azōt nė tēnė Iſꝛ̄lnc̣ ⁊ vr tēplomanac  mėllèt to̗t vala ėgèb vaꝛoſoknac ⁊ o̗ tēplomoknac /
Judit	4	3	Es èꝛèztenc̣ mēd ſamaỉaba ko̗ꝛńo̗l Iėꝛichoiglan  ⁊ mėǵfoǵlalac hėgeknc̣ mēden tètèit 
Judit	4	4	⁊ ko̗ falockal mėgko̗ꝛnėkėzėc o̗ faluiokat  ⁊ gabonakat gv̇ytėnc̣ a== ==vyadalnac kėzo̗lètėꝛè 
Judit	4	5	Eliachim pap es iꝛa mēdėnėknc̣  kic valanac Ezdꝛelon èllèn · ki vagon a nag mèzo̗nc̣ oꝛcaia èllèn Dotaim mèllèt  ⁊ mēdėnėchez  kikėn altal mėnèt lèhèt== ==uala 
Judit	4	6	hog mėǵfoglalnac a hėgėknèc felmėnètėt  kic altal vt lèhèt vala Iꝛ̄lmbè  hog oth o̗ꝛiznėnc̣  hol zoꝛos vt lèhèt== ==uala a== ==hegek ko̗zo̗t 
Judit	4	7	Es to̗nc̣ Iſꝛ̄l  mizeꝛēt nèkic zeꝛzėttė vala èliachim  vꝛnac papa ·
Judit	4	8	⁊ v̇uolto̗ mend ā== ==nėp vꝛhoz nag alhatatoſſagban  ⁊ alazac o̗== ==lėlkekèt ymadſaǵocban ⁊ bo̗ito̗cbèn  o̗k es o̗ nèmbeꝛiec 
Judit	4	9	⁊ ciliciomockal o̗lto̗tètėc maǵokat a papoc  ⁊ o̗ gèꝛmėkdèdėkèt lėtèꝛièztėc vr tēplomanac oꝛcaia èllèn  ⁊ vꝛnac oltaꝛat bėfėdėc ciliciom̄al 
Judit	4	10	Es mēd egèmbè v̇uo̗ltėnc̣ Iſhꝛ̄lnc̣ vꝛa iſtènėhez  hog nė adatnanac o̗ gèꝛmėkdėdėc [foǵſagba] ragadatba · ⁊ o̗ fèlèſėgėc ozlatba · ⁊ o̗ vaꝛaſoc ki iꝛtatba · ⁊ o̗ ſcētec vndoklatlatba 
Judit	4	11	Tahat Eliachim  [a] vꝛnac nag papa  mėgkèꝛėnǵė mēd Iſꝛ̄lt  ⁊ bèzellė nèkic 
Judit	4	12	mōduā  Tuggatoc  mẻt vr mėǵhalgatta tv̇ onzollattokat  ha maꝛadvan meǵmaꝛadandotoc bo̗ito̗cbèn ⁊ ymadſsǵocban vꝛnac zėmèlè èlo̗t /
Judit	4	13	Lėgètėc megèmlèkėzo̗c Moyſèſro̗l  vꝛnac zolǵaiaꝛol · ki Amėlehėt  o̗== ==èꝛèiebè bizot ⁊ o̗== ==hatalmaba ⁊ o̗== ==ſèꝛègėbè ⁊ payſiba ⁊ o̗ zèkèꝛibè ⁊ o̗== ==louaǵiba  Nem vaſſal vyovyn  dè ſcēt onzollatockal ymadkozuan le èyte 
Judit	4	14	Igèn lėtèꝛièztèttèc leznc̣ Iſhꝛ̄lnc̣ mēdꝫ èllènſegi · ha mėǵmaꝛadandatoc ė== ==mv̇uèlkėdetėcbèn  mėllèt kèzdėttètec 
Judit	4	15	Azeꝛt èz o̗ onzolatʼtʼaꝛa vꝛat onzoluan · mėgmaꝛadnac vala vꝛnac zėmėlè èlo̗t 
Judit	4	16	vghog azok es  kic vꝛnac aldozatot aiālnak== ==uala  ciliciōmal [aianlananac] mėǵzoꝛeitozuā · aianlananac aldozatokat vꝛnac / Es hamu vala o̗ fèiekē / Iudith
Judit	4	17	⁊ mēdėnec mēd zv̇uo̗cbo̗l ymaggak== ==uala vꝛat  hog mėglatna Iſꝛ̄lt  o̗== ==nėpėt /
Judit	5	1	ES meghiꝛdèttètėc Olofeꝛneſnc̣  Aſſiꝛioſoc vitèzè fèiedèlmėnc̣  hog Iſꝛ̄l fiay /·kėzeitènėc/ · magokat èllènt allanioc · ⁊ a== ==hėgeknèc vtayt bè rèkėztėttek== ==uolna 
Judit	5	2	⁊ nag hiꝛtèlènkėdèttèl gėꝛièdè nag== ==haꝛagba · ⁊ hiua Moabnac mēdꝫ fèiedèlmit ⁊ aamōnac vèzèꝛit 
Judit	5	3	⁊ monda nèkic  Mōgatoc nèkėm  ki lėgėn è== ==nnėp  ki a hėgekèt biꝛia  auag mėllèc ⁊ mīèmo̗uèc ⁊ mėnėièc legenèc o̗ vaꝛosoc · mėlʼ lėgen o̗ èꝛèiec es · Auag melʼ lėgėn o̗ ſokaſſagoc  [es] auag ki lėgen o̗== ==vitėzi ſèꝛèǵeknc̣ [ſokaſſaǵa] kiꝛala 
Judit	5	4	Miꝛè èzec mēdėnėc felėt  kic lakoznac napkèlètꝛè  megutaltanac èngemṭ  ⁊ nem io̗ttènc̣ ki nèko̗nc èlo̗ncbè  hog bekėſggèl foǵadnanac mūkèt 
Judit	5	5	Tahat Achior  Amon mēdꝫ fiaynac vèzèꝛè  fèlèluē mōda  èn vꝛam  ha mėltolod halgatnod  iǵaſſaǵot mōdoc è== ==nnèpꝛo̗l te zėmėlėd èlot · ki a· hėgėcbèn lakozic · ⁊ nem mėgen ki hamis iǵe èn zambol 
Judit	5	6	è== ==nnep Caldeoſoc nèmzètėbèli 
Judit	5	7	èz èlèztėb Mėſopotamiaban lakozot  mẻt nėm akaꝛac ko̗uètniec o̗ atʼtʼoknac iſtènėkèt · kic valanac Caldeoſoknac fo̗ldebèn ·
Judit	5	8	Es vg mėǵ hagac o̗ atʼtʼoknac ceꝛimoniaiokat  mėllèc valanac iſtènėknc̣ ſokaſſaǵaban ·
Judit	5	9	mēńèc eg iſtènėt bo̗čo̗ltėc · ki es paꝛančolt o̗nèkic  hog ki mēnėnc̣ onnan  ⁊ lakoznanac Caꝛāban  Es mido̗n èhſèǵ bèfedėt volna mēdꝫ fo̗ldo̗t  zallanac Egiptōba  ⁊ oth nėg zaz èztèndèiglèn vg ſokaſoltanac mėǵ  hog o̗ ſèꝛègėc ingèn mėg== ==nėm zālaltathatic 
Judit	5	10	Es mikor mėgnèhèzeitėttė== ==uolna o̗tèt Egiptōnac kiꝛala · ⁊ o̗ vaꝛoſinac mėgꝛakaſiban ſaꝛꝛal ⁊ ko̗tėǵlaual alazta volna o̗kèt  v̇uoltenc̣ o̗ vꝛoc iſtènėchėz  ⁊ mėgvèꝛė Egiptōnac mēdꝫ fo̗ldėt kv̇lōb kv̇lo̗mb čapaſockal /
Judit	5	11	Es mikor to̗llo̗c az Egiptomiac o̗kèt ki vèttėk== ==uolna  ⁊ čapas to̗llo̗c èltauozot / volna  ⁊ ėſmeǵ mėg== ==akaꝛnac o̗kèt foǵnioc  ⁊ o̗ zolgalatʼtʼocba mėghionioc 
Judit	5	12	Azoc èlfutuā  mēnc̣ iſtènè a tèngėꝛt mėgnita  vghog innèt ⁊ innèt a vizèc mėǵèꝛoſo̗dnėnc̣  mōnal ko̗fal · ⁊ èzec zaꝛꝛaz labbal a tèngėꝛnc̣ fènèkėt iaꝛuā altal mėnėnc̣ 
Judit	5	13	Ki hèlen  mv̇don o̗kèt az Egiptomiaknac zamtalan ſèꝛègè o̗kèt v̇ldzo̗zneie  vg== ==fèdėztètėc== ==bè vizzèl  hog čac eg== ==ſem maꝛadna  ki a== ==dolǵot o̗== ==maꝛadėkoknac mėgizènnèie 
Judit	5	14	Es a vèꝛės tènǵeꝛbo̗l ki mēuėn ſina hegenc̣ kiètlèni èlèicbè kèlėnc̣   kicbèn ſonha èmber nem lakozhatot== ==uala  auag èmbeꝛnc̣ fia ńuǵot== ==uolna 
Judit	5	15	Oth a== ==kèſèꝛo̗ foꝛꝛaſoc mėgėdėſo̗ltènc̣ nèkic italokꝛa  Es nèguèn èztèndèiglèn èlèdèlt mēbo̗l ko̗uèttènc̣ 
Judit	5	16	⁊ valahoua bèmētènc̣  [e]y== ==nèl[k] ⁊ nil== ==nalku̇l ⁊ vėꝛt== ==nèl[k] ⁊ to̗ꝛ== ==nèlkv̇l  vyot o̗ iſtènėc o̗ ėꝛtec  ⁊ go̗zo̗t 
Judit	5	17	⁊ nėm volt  ki kaꝛomlatot ⁊ mèuètėſt tėnnè è== ==nnėpnc̣  ha nem čac mido̗n èltauozot o̗ vꝛa iſtènenc̣ zolgalatʼtʼatol /
Judit	5	18	Valamenėzėr keḍ o̗ iſtènėcto̗l mėgvaluā ėgèbèt bo̗čo̗ltènèc  ragadatba  to̗ꝛbè  ⁊ bozzoſagba adattanac 
Judit	5	19	Valamėnezer Iudith keḍ megbātac èlfoꝛdoltokat o̗ iſtènėknc̣ zolǵalatʼtʼatol · a== ==mennc̣ iſtènè adot o̗nèkic tèhėtſėǵėt èllènt allanioc 
Judit	5	20	ès èz vtan Cananeuſ[t] kiꝛalt  Iebuzeuſt ⁊ Feꝛezuſt  Eteuſt ⁊ Eueuſt  Amoꝛꝛeuſt  ⁊ mēd a hatalmaſokat Eſebonbā letèꝛièztèttènc̣  ⁊ o̗ fo̗ldo̗kèt ⁊ o̗ vaꝛoſokat o̗k biꝛtac 
Judit	5	21	⁊ miglèn nem bv̇nho̗ttèc o̗ iſtènėc zėmėlec èlo̗t  o̗ iozagoc o̗vèlėc vala  Meꝛt azoknac iſtènè gv̇lo̗l hamiſſaǵot ·
Judit	5	22	mẻt es èz èztèndo̗c èlo̗t  mikor èltauoztak== ==uolna az vtbol  mėllèt iſtèn azoknac adot== ==[uol]uala  hog abban iaꝛnanac · viadalnac miatta ki iꝛtatanac ſoc nèmzètėcto̗l · ⁊ ſoc o̗ko̗zzo̗lo̗c foǵſagba vitèttètėc a nē o̗== ==fo̗ldebè /
Judit	5	23	Tegeten keḍ mėgfoꝛdolanac o̗ vꝛochoz iſtènėchez a· himlètbo̗l  mėlʼbè èlhimlèttèk vala  egbè gv̇ytètėnc̣  ⁊ felmėnėnc̣ mēd èz hėgėcbè · ⁊ ėſmeg biꝛiac [Ilꝛ]Ihꝛ̄l  mèt hol== ==vagō ſcētėknc̣ ſcentè /
Judit	5	24	Ma azeꝛt  èn vꝛā  kèꝛeſtèſſèd== ==m̄g  ha vagon o̗ valami hamiſſagoc o̗ iſtènec zemelec èlo̗t · ⁊ mēńo̗nc fel o̗hoziaioc  meꝛt azoknac iſtènè aduan nèked agga azokat  ⁊ alaztattac lėznc̣ te hatalmadnac iaꝛma ala /
Judit	5	25	Ha keḍ è== ==nnėpnc̣ vėtkezètè nīčèn o̗ iſtènè zėmėlè èlo̗t  nèkic èllènėc nem alhatōc · mėꝛt azoc iſtènè megoltalmazia o̗kèt · ⁊ lėzo̗nc mēdꝫ fo̗ldnc̣ bozzoſaǵaban 
Judit	5	26	ès lo̗n  mido̗n Achior mėǵzo̗nt== ==uolna zolnia mēd èz igėkèt · čudalkodanac Olofeꝛnèſnc̣ mēdꝫ fèiedèlmi  ⁊ ǵondollak== ==uala o̗tèt mego̗lniec  mōduan eggic a maſiknac 
Judit	5	27	ki èz  ki Iſꝛ̄l fiayt mōga  hog Nabuhodonozor kiꝛalnac ⁊ o̗ ſèꝛèǵėnèc èllènè alhat  fèguèꝛtèlèn èmbeꝛėc ⁊ tèhètſeǵ== ==nèkv̇l valoc ⁊ viadal tudomańanac tudatlani 
Judit	5	28	Azeꝛt  hog Achor mėgėſmèꝛiè  mèꝛt megčal mv̇nkèt  Mēno̗nc fel a== ==hegėcbè  ⁊ mv̇do̗n o̗== ==hatalmaſoc mėgfogatādnac  tahat [vgā] azonockal to̗ꝛꝛèl altal vèꝛèttètic 
Judit	5	29	hog tugga mēden  hog Nabuhodonozor fo̗ldnc̣ iſtènè  ⁊ to̗lleto̗l megvalua ėgèb nīč /
Judit	6	1	Lo̗n kedėǵ  mikor meǵzo̗ntènc̣ volna zolnioc  Olofeꝛnès iǵen mėghaꝛaguec  mōda Achioꝛnac 
Judit	6	2	Mėꝛt ꝓphetaltal nèkō̗c  monduā  hog Iſꝛ̄lnc̣ nèmzètè mėǵoltalmaztaſſec o̗ iſtènėto̗l  hog meǵmutaſſam tenèked  meꝛt nīč iſtèn  hanem čac Nabuhodonozor 
Judit	6	3	mido̗n megvèꝛèngu̇c o̗kèt  /·bmikent/ · a mēd eg èmbėꝛt  tahat te es o̗vèlėc az Aſſiꝛioſoknac to̗ꝛėuèl halz== ==mėg  ⁊ mēd Iſꝛ̄l te vèlèd vèzėdèlmbè vèz== ==èl 
Judit	6	4	⁊ mėgbizoneitod  meꝛt Nabuhodonozor lėgen mendꝫ fo̗ldnc̣ iſtènè  Es tahat èn vitèſſegēnc̣ to̗ꝛo̗ mėgen te oldalidon  ⁊ altal o̗klèltètuėn lė èſėl Iſꝛ̄lnc̣ ſèbėſi ko̗zo̗t  ⁊ nem ėlhèć touabba  miglèn ki iꝛtaſſal azockal 
Judit	6	5	Valobizō keḍ  ha te ꝓpheciadat iǵaznac [alaitandod] alaitad  ne èſſek== ==m̄g te zėmėled  ⁊ a hiꝛuadaǵ  melʼ te oꝛcadat mėgfoǵlalta  tauoziėc el te to̗llèd  ha èz èn iǵeimèt Iudith alaitod  hog bènėm tèllèſe[dic]itètic 
Judit	6	6	Hog kèdeǵ èſmèꝛièd  mẻt èzeckèl mēd ėgèmbè èzėkèt mėgbizoneitod  Ime èz v̇do̗tol== ==foguā a== ==nnėppèl taꝛſalkodol  hog mv̇do̗n èn to̗ꝛō̗nèc mėltan valo gėtꝛèlmėt vèndic  te azon go̗zo̗dèlm ala èngèztèltètėl /
Judit	6	7	Tahat Olofeꝛnès paꝛāčola o̗ zolgainac  hog mėǵfognac Achioꝛt  ⁊ vinnec o̗tèt Betuliaba  ⁊ adnac o̗tèt Iſꝛ̄l fiaynac kèzėcbè 
Judit	6	8	Es vėuėc o̗tèt Olofeꝛnèſnc̣ zolǵay  ⁊ èl èꝛèdenc̣ a== ==mèzoſo̗n  Dè mido̗n ko̗zèleitettèk== ==uolna a hėgecbè  ki io̗uėnèc o̗ èllènėc a paꝛitʼaſoc 
Judit	6	9	azoc keḍ èlfoꝛdolanac a hėg oldalaꝛol  mėgko̗to̗zėc Achioꝛnac kèzèit ⁊ labait a fahoz  ⁊ ig megko̗to̗zuėn a ko̗tèlèckèl èlhagac o̗tèt  ⁊ mėgfoꝛdolanac o̗ vꝛokhoz 
Judit	6	10	Valobizō Iſꝛ̄lnc̣ fiay lezallanac Betuliabol  io̗uėnc̣ o̗hozia  kit mėǵoduā vu̇nc̣ Betuliaba  ⁊ ā== ==nėpnc̣ ko̗zèpėttè allaptatac o̗tèt  megtudakozanac  mi doloǵ volna èz  hog o̗tèt az Aſſiꝛioſoc ko̗to̗zuo̗ hattak== ==uolna 
Judit	6	11	A== ==nnapocban valanac oth fèiedèlmèc Ozyas  Micha fia Simeō nèmzètėbo̗l  ⁊ Thaꝛim  ki es Gothonièl 
Judit	6	12	⁊ vg a vėnėc ko̗zèpet  ⁊ mēdenėknc̣ zėmėlè èlo̗t mėgmōda Achior mēdꝫ igėkèt  mėllèkèt o̗== ==bèzellėt== ==uala Olofeꝛnėſto̗l kèꝛdėztètuėn  mikėppèn Olofeꝛnèſnèc nėpè akaꝛta volna o̗tèt èz iǵeiẻt mėgo̗lni 
Judit	6	13	Es mikėppèn Olofeꝛnès mėǵhaguā paꝛāčolta volna Iſꝛ̄litaknac èz okeꝛt adattatni  hog mido̗n Iſꝛ̄l fiayt mėǵgo̗znė  tahat Achioꝛt es kv̇lo̗mb kv̇lo̗mb gėtꝛèlmèckèl paꝛāčolna mėgo̗lèttètni  azeꝛt  hog mōdotta[m] volna  hog mennc̣ iſtènè o̗ oltalmoc 
Judit	6	14	Es mikor Achior mēdėnėkèt mėǵmagaꝛazot== ==volna  mend ā== ==nėp o̗ oꝛćaiaꝛa èſec vꝛat ymaduā  ⁊ ko̗zō̗ſėǵes ohaitaſſal ⁊ [ſiꝛaſſal] ſiꝛalmal eg== ==akaꝛattal o̗ onzollatʼtʼokat o̗ttėc vꝛnac 
Judit	6	15	mōduan  Mēnc̣  fo̗ldnc̣ vꝛa  nėzièd o̗== ==kèuėlſegekèt  ⁊ tèkėnčèd mv̇== ==alazatoſſagōckat  ⁊ te ſcētidnc̣ oꝛćaiat figèlmèzièd  ⁊ mvtaſſad== ==m̄g  mẻt nem hagod== ==m̄g tebèlėd bizokat ⁊ o̗bèleiec mèꝛėzkėdo̗kèt  ⁊ o̗ èꝛèiėcbèn dičèkėdo̗kèt mėgalaz 
Judit	6	16	Es vg a ſiꝛaſt mėgvėgèzuėn  ⁊ mēd napot èſtėǵ ā== ==nėpèc ymadſaǵa bètèllèſėduėn mėǵ vigaztalac Achioꝛt 
Judit	6	17	mōduā  Mv̇ atʼāknac iſtènè  kinc̣ tèhètſeǵėt te p̄dikaltad  o̗== ==mėg aiandokozo te nèked èz foꝛbatlatot agga  hog inkab te latod o̗== ==vèzedèlmėkèt /
Judit	6	18	Mikor kèdeǵ mv̇ vꝛōc iſtènō̗c adanga o̗ zolgaynac è zabadſaǵot · lėgen iſtèn te vèlèd es mv̇ko̗zèpėtto̗nc  hog mikēt nèkėd kėllètèndic  vgan nayiaſkoggal  mēd tieiddèl /
Judit	6	19	Tahat Ozyas a tanalč mėgvėgèzue viue o̗tėt o̗== ==hazaba  ⁊ to̗n nag vačoꝛat 
Judit	6	20	⁊ hiua mēd a== ==papokat  a bo̗it megvėgèzuėn  egèmbè meghièdèlmèzėc Iudith magokat 
Judit	6	21	èz vtā keḍ mēd ā== ==nėp egbè hiuan mend ėt altal az ėghazban ymadkozanac  kėꝛvėn ſèǵedèlmèt Iſꝛ̄l iſtènėto̗l /
Judit	7	1	Olofeꝛnès keḍ maſod napō paꝛāčola o̗== ==ſèꝛèginc̣  hog felmēnenc̣ Betulia èllèn 
Judit	7	2	Valanac keḍ hadakozo galoǵoc zaz huz èzėꝛē ⁊ louaǵoc xij èzėꝛėn · a feꝛfiaknac kėzo̗lèto̗cto̗l megvaluan  kikèt mėǵfoglalt== ==uala a== ==foǵſag · ⁊ mēdꝫ ifiac vidėkėcbo̗l ⁊ vaꝛaſocbol èlhozattatnak== ==uala 
Judit	7	3	Mēd ėgèmbè kėzeitėc o̗magokat viadalꝛa Iſꝛ̄l fiay èllèn  Es io̗uėnèc a hėgnc̣ maǵaſſaǵa[iglan]ꝛa mēd tètèiėiglèn  ki nėzi Dotaimot a hèlꝛo̗l  ki mōdatic Belna  Chelinomiglā  ki vagō Ezdꝛelon èllèn 
Judit	7	4	Iſꝛ̄l fiay keḍ  hog latac o̗ ſokaſſaǵokat  lėtèꝛièztėc [o̗] magokat a· fo̗ldꝛè · hamut èꝛèztuėn o̗ fèiekꝛè  ⁊ eg== ==akaꝛattal ymadkozanac  hog Iſꝛ̄lnc̣ iſtènè mutatna o̗ iꝛgalmaſſagat o̗== ==nėpėn 
Judit	7	5	Es vėuėc o̗== ==hadakozo fèguèꝛėkèt  v̇lėnèc a== ==hèlʼekėn  mėllèc zoꝛos vtnac o̗ſuènėt vizic a· hėgeſec ko̗zo̗t  ⁊ valanac o̗ꝛizo̗c azokat mēd nappal ⁊ eyièl 
Judit	7	6	Valobizō Olofeꝛnès  mv̇do̗n kèꝛènǵenė ko̗ꝛno̗l  lele  hog a foꝛꝛas  ki o̗ vizenc̣ folaſat mèſteꝛſeǵes alkotaſſal a vaꝛos kv̇uo̗l vizi vala èzfek fèlo̗l  ⁊ paꝛāčola èlvaǵatni o̗ vizeknc̣ folʼaſat ·
Judit	7	7	Dè valanac a ko̗ faloctol nèm mèzzè foꝛꝛaſoc  Iudith kicbo̗l vꝛozuan lattatnak== ==uala vizèt mèꝛeitènièc  inkab hièdèlmèzètꝛè  hog nem italꝛa 
Judit	7	8	Dè Amōnac ⁊ Mouabnac fiay vepėnc̣ Olofeꝛnèſhez  mōduan  Iſꝛ̄l fiay [nem] zucaba[n] ſem nilba nē biznac  Dè a hegėc oltalmaziac azokat  ⁊ a== ==halmoc a nag maǵaſſagban zeꝛzèttèttèc èꝛo̗ſeitic o̗kèt 
Judit	7	9	azeꝛt  hog viadalba mėnèſ== ==nèlku̇l go̗zhèdnėd== ==meg o̗kèt  Vès o̗ꝛizo̗kèt a· fo̗ꝛꝛaſokꝛa  hog azocbol nė mèꝛėhènc̣  ⁊ to̗ꝛ== ==nèlkv̇lo̗n o̗lo̗d== ==meǵ o̗kèt  auag bizon mėgaggac a vaꝛoſokat  mėllèt alaitnac a== ==hegecbè vèttètuėn mėg== ==nē go̗zhètni 
Judit	7	10	Es kėllètėnc̣ èz iǵėc Olofeꝛnès èlo̗t · ⁊ o̗ mēdꝫ ſoldoſi èlo̗t : ⁊ zėꝛze ko̗ꝛno̗lʼ zazaſokat mēdꝫ foꝛꝛaſokꝛa 
Judit	7	11	Es mido̗n èz o̗ꝛizèt hvz napocban tèllèſėdėt== ==uolna bè  mėgfogatkozanac a čatoꝛnac ⁊ vizèknc̣ gv̇lèkėzètė mēdėnėknc̣ Betuliaban lakozoknac · vghog nem volna a vaꝛoſban hōnat auag eg napō ėlėǵėdnėnc̣ meg  meꝛt a viz egmēdꝫ napon mėꝛtėkėn adatik== ==uala ā== ==nėpnc̣ 
Judit	7	12	Tahat mendꝫ fėꝛfiac ⁊ nèmbėꝛièc  [⁊] vėnec ⁊ ifiac ⁊ apꝛodoc  egēbè Ozyſhoz gv̇lèkėzėnc̣  mend eg zoual
Judit	7	13	mōdanac  Itėllėn iſtèn mv̇ko̗zo̗tto̗nc ⁊ te ko̗zo̗ttèd  mèt to̗ttèl ǵonozokat mv̇bènnō̗c  nėm akaꝛuāc bėkėſėggèl zolnōc az Aſſꝛioſok[nac]kal  Es azẻt adot èl iſtèn mv̇nkèt o̗== ==kèzėcbè 
Judit	7	14	⁊ azeꝛt nīčèn  ki ſèǵellen · meꝛt lėtèꝛièztètō̗c o̗== ==zemėc èlo̗t zōiuſagban ⁊ nag vèzèdèlmbē  Iudith
Judit	7	15	Es ma== ==gv̇hètėc egbè mēdenėkèt  kic è== ==vaꝛoſban vadnac · hog mēd kėnkėn agguc== ==meǵ magōckat Olofeꝛnès nėpėnc̣ 
Judit	7	16	Meꝛt iob  hog megfoǵdoſuā alguk== ==mėǵ vꝛat èlèuènèn  hog nė mėghalʼlʼōc  ⁊ lėgō̗c bozzoſagba mēden tèſtnèc  meꝛt latʼtʼuc mv̇== ==fèlèſeǵinckèt ⁊ mv̇== ==gèꝛmekdèdinckèt mėghalni mv̇== ==zėmèinc èlo̗t 
Judit	7	17	Egèmbè valluc ma meńńèt ⁊ fo̗ldèt ⁊ mv̇ atʼainknac iſtènet  ki mèggo̗zo̗dèlmèz mūkèt mv̇== ==bv̇nō̗c zeꝛėnt · hog im̄ar aggatok== ==m̄g a vaꝛoſt Olofeꝛnèſnc̣ kèzebè  ⁊ legen mv̇ vėgō̗c ru̇uid to̗ꝛnc̣ zaibā  ki hoziab lėzen a· zomiuſaǵnac aziuſagaban 
Judit	7	18	Es mikor èzėkèt mōtak== ==uolna  lo̗n nag ſiꝛalm ⁊ oꝛdeitas a== ==nnag eghazban mēdėnėknc̣  Es ſoc idèiglèn v̇uo̗ltėnc̣ eg== ==zoual vꝛhoz  monduā 
Judit	7	19	bv̇nho̗ttō̗c mv̇== ==atʼainckal  hamiſſan mv̇uèlkėttō̗c  kègėtlènſeǵėt to̗ttō̗c 
Judit	7	20	Te  meꝛt kègė[lmè]s vag  iꝛǵalmazih nèko̗nc  ⁊ te oſtoꝛodban go̗zo̗dèlmèzièd== ==m̄g mv̇== ==hamiſſaginkat · ⁊ ne akaꝛiad adnod tėgedèt vallokat ā== ==nėpnc̣  ki tegedèt nē tud 
Judit	7	21	hog nė== ==mōgac nèmzètėc ko̗zo̗t  hol vagō o̗ iſtènėc 
Judit	7	22	Es mikor meǵfaꝛꝛattak== ==uolna èz v̇uo̗ltėſėckèl  ⁊ è ſiꝛaſockal mėǵfogatkoztac  vèztèǵlėnc̣ 
Judit	7	23	Felkèluėn Ozyas  ko̗n hullaſockal mėgo̗to̗ztètuē mōda  Egèlmeio̗c legètėc  atʼāfiay  ⁊ èz o̗t napocban vaꝛiōc iꝛǵalmaſſagot vꝛtol 
Judit	7	24	Mėꝛt talātal èlmèćći o̗== ==haꝛaǵiat  ⁊ ad dičo̗ſeget o̗= ==nèuėnc̣ 
Judit	7	25	Ha keḍ èz o̗t napoc èlmuluan nem io̗uènd ſèǵėdèlm  tegu̇c èz iǵekèt  mėlʼlʼèkèt bèzėllėttètėc 
Judit	8	1	ES lo̗n  mikor èz iǵekèt meghallatta== ==uolna o̗zuèg Iudith  ki vala Mėꝛaỉnac leańa  ydèx fiaye  Ioſèph fiaie  Ozye fiaie  Eliay fiaie  Gamēr fiaie  Gedeon fiaie  Raffain fiaie  Achitob fiaie  Melchie fiaie  Enā fiaie  Natania fiaie  Salatièl fiaie  Simeō fiaie  [Rubin] Rubèn fiaie 
Judit	8	2	Es o̗ feꝛie vala Manaſſes  ki meǵholt== ==uala aꝛpa aꝛataſnac [idèiebèn] napiban 
Judit	8	3	Mėꝛt al== ==uala a kėuè ko̗to̗zo̗c fèlėt a mèzo̗bèn  ⁊ io̗uo̗ nag hèuſeǵ o̗== ==fèieꝛè  ⁊ mėǵhala Betuliaban  o̗ vaꝛoſaban  ⁊ èltèmèttètec oth o̗ atʼtʼayual /
Judit	8	4	Vala keḍ Iudith o̗zuèg o̗ meghagotta ym̄ar haꝛō èztèndo̗cbèn ⁊ hat honapocban 
Judit	8	5	⁊ o̗== ==hazanac felſo̗ fèlibèn alkota maganac titk hailakat  kibèn o̗l== ==aniual lakozik== ==uala bèrèkèzkeduėn 
Judit	8	6	Es valuā o̗ faꝛčokan ciliciomot bo̗ito̗l== ==uala o̗ ėlètėnc̣ mēdꝫ napiban  zombatoctol ⁊ Nėomeniactol ⁊ Iſꝛ̄l haza ynnèpėto̗l mėǵualā ·
Judit	8	7	Vala keḍ iǵėn dꝛagalatoꝰ zino̗  kinc̣ o̗== ==fėꝛiè hagot vala ſoc kazdaǵſagokat ⁊ zolgakat ⁊ valalokat tèllèſėkèt tèhènėknc̣ čoꝛdayual ⁊ iuhoknac čoꝛdaiual 
Judit	8	8	Es vala èz mendėnėcbèn iǵėn hiꝛėſſėǵo̗ · meꝛt igē feli== ==uala iſtènt · ſem vala  ki gonoz iǵėt bèzellènè o̗ rolla 
Judit	8	9	Es vg  mv̇do̗n èz hallotta== ==uolna  mẻt ozyas fo fogatta== Iudith ==uolna  hog az o̗t napoc èlmuluan m̄gadna a vaꝛoſt  èꝛèzte Cambꝛi ⁊ Caꝛmy papochoz ·
Judit	8	10	⁊ io̗uėnc̣ o̗hoziaia  ⁊ mōda azoknac  Mi== ==èz iǵè  kibèn Ozyas èngèdet  hog adna a· vaꝛoſt az Aſſiꝛioſoknac  ha o̗t napocban nē io̗uènd ſèǵedèlm mv̇nèkō̗c /
Judit	8	11	Es kic vattoc tv̇  kic vꝛat kėſėꝛtėtec 
Judit	8	12	è== ==bèzėd nem olʼ  ki iꝛgalmaſſaǵot rėzzèzien  dè inkab  ki haꝛaǵot tamazion  ⁊ hiꝛtèlènkėdètėt gėꝛiezien 
Judit	8	13	Tv̇ vèttètėc v̇do̗t vr iꝛǵalmazatʼtʼanac · ⁊ tv̇ akaꝛattocban zėꝛzèttètėc napot o̗nèki 
Judit	8	14	Dè mėꝛt èngèdèlmès vr  èꝛꝛo̗l pn̄iat taꝛčōc  ⁊ o̗== ==bočanatʼtʼat ko̗ń hullaſockal kėꝛiu̇c 
Judit	8	15	Mẻt iſtèn nem vgā fenėgèt  mēt èmber · ſem ǵeꝛièztètic haꝛagꝛa  mikēt èmbėrnc̣ fia 
Judit	8	16	Es azeꝛt ānac alaziuc mv̇== ==lėlko̗nckèt · ⁊ to̗ꝛo̗[dèlmèztètėt]dèlmès zèllètbèn ⁊ alaztatotbā zolgallonc o̗nèki 
Judit	8	17	Monguc ſiꝛuan vꝛnac  hog o̗ akaꝛatʼtʼa zėꝛēt vgan tegè o̗ iꝛgalmaſſagat mvuèlo̗nc · hog mikent meghaboꝛodot mv̇== ==zu̇uō̗c o̗ kèuėlſėgėcbèn  vgan ⁊ mv̇ alazatoſſagokꝛol dičèkėggō̗c 
Judit	8	18	Meꝛt nem ko̗uèttuc mv̇== ==atainknac bv̇no̗kèt  kic mėghattac o̗ iſtènėkèt  ⁊ imattac idèǵėn iſtènėkèt
Judit	8	19	a== ==bv̇nẻt  kieꝛt adattanac to̗ꝛbè ⁊ raǵadatba · ⁊ o̗ èllènſėgėknc̣ galazatba  Mv̇ keḍ ėgèb iſtènt nem tudonc to̗llėto̗l m̄gvalua 
Judit	8	20	Vaꝛiuc alazatoſoc o̗ vigaztalattat//  ⁊ megkèꝛèſi mv̇ vėꝛo̗nkèt mv̇== ==èllènſeǵinknc̣ gėtꝛèlmėcbo̗l  ⁊ mėgalaz mēdꝫ nèmzètėkèt  valamèllèc tamadandnac mv̇èllèno̗nc  ⁊ tėzi azokat tiztėſſeǵ== ==nèlkv̇l mv̇ vꝛōc iſtèno̗nc 
Judit	8	21	Es ma atāfiay  kic papoc leztėc iſtènnc̣ nėpėbèn  tv̇ bèlo̗llètėc ču̇g azoknac lelkėc Tv̇ bėzėttėkꝛè  èmėllėtėc fel o̗== ==zv̇uo̗kèt  hog megèmlèkėzo̗c leǵènc̣  Meꝛt mėgkėſeꝛtėttènèc mv̇== ==atʼainc  hog m̄gbizoneitatnanac  ha igazan bo̗čo̗lnc̣ o̗ iſtènėkèt 
Judit	8	22	Meꝛt lėgènèc mėgèmlèkėzo̗c  mikēt Abꝛaham  mv̇== ==atʼanc  kėſeꝛtètėt== ==m̄g · ⁊ ſoc to̗ꝛo̗dèlmèknc̣ miatta m̄gbizoneitatuan lo̗t iſtènnc̣ baꝛatʼtʼa 
Judit	8	23	Igèn Iſaac  Igèn Iakob · igèn Moyſes ⁊ mēdenec  kic iſtènnc̣ kėllèttènc̣  ſoc to̗ꝛo̗dèlmèknèc miatta [mētènc̣] mētènc̣ hu̇uo̗c 
Judit	8	24	Azoc keḍ  kic kėſeꝛtètèkèt nē fogattanac vꝛnac felèlmėbèn  ⁊ o̗ èngedèlmètlènſeǵekèt  o̗ moꝛgaſoknac bozzoſaǵat vr èllèn mondottac 
Judit	8	25	ki iꝛtattanac a ki iꝛtotol  ⁊ a kėgoctol èluèztènèc 
Judit	8	26	Azeꝛt mv̇== ==es nė dyadalmiuc mėg magōckat azokėꝛt  mėllèkèt zènuèdo̗nc ·
Judit	8	27	de mv̇== ==bv̇nīknèc valluc èzekèt ku̇ſſèb gètꝛèlmèknc̣ lėnni · vꝛnac oſtoꝛit · mōnal vꝛnac zolǵay  kic mėgfegèttèto̗nc  higgu̇c mv̇ iogolaſonkꝛa  nem vèzedèlmo̗nkꝛè 
Judit	8	28	Es mondanac ānac Ozyas ⁊ a papoc  Mēdėnėkèt  mėllèkèt bèzėllèttèl  iǵazac  Iudith ⁊ nīč te bèzėdidbèn ſem eg== ==m̄gfèddės 
Judit	8	29	Azẻt ma ymag mv̇ėꝛto̗c  meꝛt ſ · nèmbeꝛi vag ⁊ vꝛat felo̗ 
Judit	8	30	Es mōda azoknac Iudit  Mikēt a mellèkèt zolhattā  iſtènenc̣ eſmèꝛitėk lēni ·
Judit	8	31	vgā melʼlʼèkèt zėꝛzèttèm tēnėm  bizonohatoc  ha iſtènto̗l vagon  ⁊ ymadkoziatoc  hog iſtèn megèꝛo̗ſo̗ho̗ èn tanačomat 
Judit	8	32	Tv̇ èz Eyièl a kapvn alʼlatoc  ⁊ èn ki mėgėc èn Abꝛāmal  ⁊ imadkoziatoc  hog mikēt mondottatoc  hog az o̗t napocban nėziè vr o̗== ==nėpėt  Iſꝛ̄lt 
Judit	8	33	Nem keḍ  hog tv̇ mėgtudakoziatoc èn dolǵomon · ⁊ miglèn megizènèndem tv̇nèctėc  ſemmi ėgèb èn ėꝛtèm nė lėgen  hanē čac ymadſag mv̇ vꝛōchoz iſtènō̗kho̗z 
Judit	8	34	ès monda nèki Ozyas  Iudanac fèièdèlmè  Meń bėkėſėǵǵèl  ⁊ vr legē te vèlèd mv̇== ==èllènſe[ſe]go̗nkc̣ go̗zo̗dèlmėbè  Es mėgfoꝛdoluā èlmenėnc̣ /
Judit	9	1	Kic èlmėnuėn  Iudit bèmēuėn o̗== ==ymadkozo hèlėꝛè  ⁊ o̗ltėzec ciliciomba  vètè hamut o̗ fèieꝛè · ⁊ letèꝛièztè o̗== ==maǵat vꝛnac  v̇uo̗lto̗ vꝛhoz  mōduā 
Judit	9	2	Vꝛam  èn atānac  Simeōnac iſtènè  ki adal ānac to̗ꝛt az idègènėknèc oltalmazaſaꝛa  kic o̗ fėꝛtėzètėſſegecbèn to̗ꝛo̗c voltanac  ⁊ mėǵmèzėitèlèneitėttėc a zv̇znc̣ foꝛčokat galazatba 
Judit	9	3	⁊ adad o̗== ==nèmbeꝛièkèt ragadatba  ⁊ o̗ fiokat foǵſaǵba  ⁊ o̗ mendꝫ ragadozatokat oztaſba te zolǵaidnac  kic haꝛaguttac te haꝛagodat  kėꝛlèc tėgėdèt  èn vꝛā iſtènem  ſègeh ènnèkem  èn vꝛam iſtènem  ſèǵėh ènnèkem  o̗zuègnc̣ 
Judit	9	4	Mẻt te to̗ttèd az èlo̗bèlièkèt  ⁊ azokat azoc vtan gondoltad  ⁊ az lo̗t  mėllèt te [ǵondoltad] akaꝛtal 
Judit	9	5	Meꝛt mend te vtaid [iǵazac] kėzėc  ⁊ te itelètėdèt te ildomoſſaǵodban zeꝛzettèd 
Judit	9	6	Nėzièd ma az Aſſiꝛioſoknac zallaſit  mikēt tahat mėlto lo̗ttèl latnod az Egiptomiaknac zallaſit  mv̇do̗n te zolǵaid vtan feguèꝛkėduē futnak== ==uala · bizu̇aioc zèkèꝛècbè ⁊ o̗== ==louagocba ⁊ hadakozoknac ſokaſſagiba 
Judit	9	7	Dè nėzėl o̗ zallaſokꝛa  ⁊ ſėtėtſeǵec · mėgfaꝛꝛaztac o̗kèt 
Judit	9	8	o̗== ==labokat mėlſėǵ taꝛta== ==m̄g  ⁊ vizèc bè fėdėztėc o̗kèt 
Judit	9	9	Vꝛam  ig legènc̣ èzėc ⁊  kic biznac o̗ ſokaſſaǵocba ⁊ o̗ zèkèꝛècbè ⁊ o̗ Es o̗ nilocba  ⁊ o̗ zućaiocba dičèkėdnc̣ 
Judit	9	10	⁊ nem tuggac  mẻt tenėn maǵad vag mv̇ vꝛōc iſtènō̗c  ki mėǵto̗ꝛz hadakat kèzdètto̗l== ==foǵuā  ⁊ vr te nèkėd nèuèd 
Judit	9	11	èmèlʼlèd== ==fel te kaꝛadat  mikēt kèzdètto̗l foguan  ⁊ te tèhètſėgedbèn èhèd lė azoknac tèhètſeǵekèt  [Eſec] Eſſėc le o̗ èꝛèiėc te haꝛagodban  kic iǵėꝛic maǵokat mėgfėꝛteztètni te ſcētedèt  ⁊ mėgfèꝛteztètni te nèuèdnc̣ hailakat te ſcētėdeꝛt  leèitèni [te] o̗ to̗ꝛebèn te oltaꝛodnac zaꝛuat 
Judit	9	12	Tegèd  vꝛam  hog o̗n tulaidon to̗ꝛėuèl vaǵattaſſec èl o̗ kèuėlſėgè 
Judit	9	13	fogattaſſec== ==m̄g èn bènnèm o̗ zėmèinc̣ to̗ꝛėbèn  ⁊ vèꝛièd== ==m̄g o̗tèt èn zèꝛèlmèmnc̣ aiakibol /
Judit	9	14	Ag ènnèkem alhatatoſſaǵot èn lėlkėmbèn  hog mėgutallā azt ⁊ o̗ tèhètſėgėt  hog èlfoꝛdeham azt 
Judit	9	15	Meꝛt te nèuèdnèc èmlèkezètè lėzen  mikor nèmbeỉnc̣ Iudith kèzè le èitèndi o̗tèt 
Judit	9	16	Mẻt  vꝛam  te èꝛo̗d nem ſokaſſagban vagon  ſem louaknac èꝛèiebèn te akaꝛatod · ſem kèuėlec nem kėllèttèc te nèkėd kèzdètto̗l== ==foguā · dè alazatoſoknac ⁊ egv̇go̗uèknèc onzollatʼtʼa kėllėt tenèked mēdꝫkor 
Judit	9	17	Mēnèknèc iſtènè  vizèknc̣ tèꝛēto̗io̗ · ⁊ mēden tèꝛemtètėknc̣ vꝛa  halǵaſ== ==m̄g ènǵemèt  nauolaſt  onzollot  ⁊ te iꝛǵalmſſagodba bizot 
Judit	9	18	èmlèkėzièl== ==m̄g  vꝛam  te tèſtamētomodꝛol · ⁊ ag iǵėt èn zamba  ⁊ èꝛo̗ſehèd== ==m̄g a tanačot èn zv̇uèmbèn  hog te hazad te ſcētėlètėdbèn maꝛaggōm̄g== ==m̄g 
Judit	9	19	Es mēdꝫ nèmzètėc mėgėſmèꝛiec  mẻt te vag iſtèn  ⁊ nīč ėgèb tōllèdto̗l mėgualua /
Judit	10	1	LO̗t kèḍ  mv̇do̗n mėgzō̗t volna v̇uo̗ltèni vꝛhoz  felkèlè a== ==hèlbo̗l  kibèn fèko̗t== ==uala letèꝛièzkėduėn vꝛnac èlo̗tto̗ /
Judit	10	2	Es hiua o̗ Abꝛaiat  ⁊ lezalla o̗== ==hazaba  lė vètė a== ==ciliciomot  ⁊ le vètė o̗ o̗zuègſegnc̣ ꝛuuhait ·
Judit	10	3	⁊ mėǵmoſa o̗ tèſtėt · ⁊ mėgkènė o̗ magat mēto̗l iob miꝛꝛaual  ⁊ mėǵvalaǵata o̗ fèienc̣ haiat  ⁊ vètė ſuuègėt o̗ ſèiebè · ⁊ o̗lto̗zėc o̗ dꝛaǵalatꝰ ꝛuhaiba · ⁊ o̗ labait o̗lto̗ztète zėp ſaꝛuckal  ⁊ vėuėn o̗ iogianac o̗lto̗zètit ⁊ liliomokat ⁊ higėkèt ⁊ gu̇ꝛo̗kèt  ⁊ o̗ menden o̗lto̗zètiuèl mėgėkėſeite o̗== ==magat 
Judit	10	4	Kinc̣ es vr ada fėnėſſeǵėt  meꝛt mēd è== ==zeꝛzes nėm bèlèndėſſegbo̗l  dè iozagbol čv̇g== ==uala  Azẻt vr es è== ==zėpſegėt o̗bènnè mėǵzėlėſeitè  hog mōdhatatlan ėkėſſėǵǵèl mendėnėc zėmèy èlo̗t tèccik== ==uala 
Judit	10	5	Es vg vètè o̗ Abꝛaiaꝛa boꝛnac to̗mlo̗iet ⁊ olainac èdėnėt ⁊ igèn zep== ==tiztaſego̗ liztėt ⁊ paꝛebol lo̗t ėtkèkèt ⁊ kėńèꝛèkèt ⁊ ſaitot  ⁊ èl èꝛèdè 
Judit	10	6	Es mikō iutot== ==uolna a vaꝛoſnac kapuiaꝛa  lėlėc Ozyaſt ⁊ a [papokat vaꝛuā] vaꝛoſnac papit vaꝛuan 
Judit	10	7	Kic  mikor lattak== ==uolna o̗tèt   megyèduėn iǵėn čudalkodac o̗== ==zėpſėǵėt ·
Judit	10	8	dè maga ſēmin nem kèꝛdėc o̗tèt  èlèꝛèztėc mēni  mōduan  Mv̇ atʼāknac iſtènè aggon te nèkėd malaztot  ⁊ te zv̇uèdnc̣ mēden tanačat o̗ èꝛèieuèl èꝛo̗ſehè== ==m̄g  ⁊ dičèkėggėc te raitad Iꝛlm  ⁊ legėn te nèuèd ſcenteknc̣ ⁊ iǵazaknac zamaba 
Judit	10	9	Es mōdanac azoc  kic ot alnak== ==uala  mēd eg== ==zoual  lėgē  lėgėn 
Judit	10	10	Iudith keḍ vꝛat imaduā altal mėnè a kapukon  o̗ ⁊ o̗ Abꝛaia /
Judit	10	11	Lo̗t keḍ  mikor lėzallana a hėgꝛo̗l naptamadat èllèn  èlèibè kèlėnc̣ nèki az Aſſiꝛioſocnac kėmėc  ⁊ mėgtaꝛtac o̗tèt  mōduan  honnat io̗z  auag houa mėg 
Judit	10	12	ki fèlèlè  az ėbėꝛėc lańa vagoc  azẻt futec èl èn o̗ oꝛcaioc èlo̗l  mėꝛt io̗uèndo̗nc̣ ėſmèꝛėm  hog nèktėc adaſſanac fozlatba azeꝛt  hog megvtaltanac tv̇to̗kèt  nem akaꝛac o̗n== ==keiekėn o̗n maǵokat mėǵadnioc  hog iꝛgalmaſſagot lėlnė[c]nèc tv̇== ==zėmeltèc èlo̗t 
Judit	10	13	èz okeꝛt gondolam èn bènnē mōduā  Elmėgec Olofeꝛnès fèiedèlm oꝛcaiahoz  hog ièlēčèm nèkic o̗ titkokat  ⁊ mėǵmutſſam ānac  minèmo̗ bèmėnèttèl meǵbiꝛhatna o̗kèt  vghog eg== ==feꝛfiv ſe èſſec le o̗ Iudith sèꝛèǵėbo̗l 
Judit	10	14	Es mikor a feꝛfiac hallottak== ==uolna o̗ igeit  nėzik== ==uala o̗ oꝛćaiat  ⁊ rèmo̗lèt vala o̗ zėmėcbèn  mẻt iǵen čudalkoggak== ==uala o̗ zėpſeget 
Judit	10	15	⁊ mōdanac o̗nèki : Megtaꝛtottad te lelkedèt azẻt  mẻt illètèn tanalčot lėltèl  hog le zallanal mv̇ vꝛōchoz 
Judit	10	16	Azt keḍ tuggad  mẻt mikor allādaz o̗ zėmėlè èlo̗t  iol tėzē te nèkėd  ⁊ igē dꝛaǵalatꝰ lėz o̗== ==zv̇uėbèn  ⁊ viuėc o̗tèt Olofeꝛnèſnc̣ hailakaba  ⁊ o̗nèki m̄ghiꝛdètėc o̗tèt 
Judit	10	17	⁊ mikor allot== ==uolna o̗ oꝛcaia èlo̗t  lėǵottan mėǵfoǵattatėc o̗ zėmèibèn 
Judit	10	18	Es mōndanac nèki o̗ vitèzi  Ki vtalla== ==m̄g èz hebėꝛėknèc nėpėt  kic ilʼ iǵėn ėkės nèmbeỉèkèt valnac  hog èzekėꝛt meltā o̗ èllènėc ne vyonc 
Judit	10	19	Es vg Iudit latuā Olofeꝛnèſt vlèttè o̗ zèkibèn  ki== ==vala baꝛſonbol ⁊ aꝛābol ⁊ Smaꝛaǵdoſbol ⁊ dꝛaǵalatꝰ ko̗uècbo̗l zo̗tètėt 
Judit	10	20	⁊ mikō o̗ oꝛćaiaꝛa tèkētėt== ==uolna / ymada o̗tèt  letèꝛièztuėn maǵat a · fo̗ldꝛè  ⁊ felèmèlėc o̗tèt olofèꝛnèſnc̣ zolǵay  o̗ vꝛoc paꝛāčoluan /
Judit	11	1	Tahat olofeꝛnès monda nèki  |xj  Igaz èlmėio̗ lėg  ⁊ nė akaꝛy felnėd te zvuèdbèn  mẻt èn ſonha nem [akaꝛtā] aꝛtottā az èmbėꝛnc̣  ki akaꝛt Nabuhodonozoꝛ[nac] kiꝛalnac zolǵalni 
Judit	11	2	A te nėpèd keḍ  ha èngeṭ mėg== ==nem vtalt== ==uolna  nē èmèltèm volna èn kèzèmèt aꝛꝛa 
Judit	11	3	Ma keḍ mōgad== ==meǵ ènnèkē  mi== ==okėꝛt io̗ttèl lėg èl azoctol  ⁊ kellètėt tenèkėd  hog mv̇ hozianc io̗ttèl 
Judit	11	4	Es monda Iudit  vėgèd te zolǵalo lańodnac iǵeit · mėꝛt ha ko̗uètèndėd te zolgalʼo lʼańodnac iǵeit · vr to̗kellètės dolǵot tėzen te vèlèd ·
Judit	11	5	mẻt ėl Nabuhodonozor  fo̗ldnc̣ kiꝛala  ⁊ ėl èꝛèiè  mėlʼ te bènnèd vagō mendꝫ tėuėlǵo̗ lėlkėnc̣ mėǵfèddėſeꝛè · meꝛt nėm čac èmbėꝛėc zolǵlnac [tenèkėd] ānac te miattad  Dè mèzo̗nc̣ vadi es èngèdnc̣ ānac ·
Judit	11	6	mėꝛt te èlmėdnc̣ ildomoſſaǵa mėghiꝛdèttètic mēdꝫ nēzètėknc̣  ⁊ mėgièlentètėt mēd èz vilaǵnac · meꝛt čac tenen maǵad vag io ⁊ hatalmas o̗ mendꝫ oꝛzagaban · ⁊ te fègedèlmèd mēden vidėkėcnc̣ p̄dikaltatic 
Judit	11	7	Az es ièlėn vagō  mėllèt Achior bèzėllėt · Az es tuduan vagō  mėllèt nèki paꝛāčoltal io̗ni 
Judit	11	8	Meꝛt ièlėn vagon  hog mv̇ vꝛonckat ig vėttu̇c bv̇nō̗ckèl  hog paꝛāčolt== ==uolna o̗ ꝓphetay miat ā== ==nepnc̣  hog èladna o̗tèt o̗== ==bv̇niėꝛt ·
Judit	11	9	⁊ meꝛt tuggac Iſꝛ̄l fiay  hog o̗ vꝛokat iſtènėkèt vėttėc  te fèlèmèd o̗raitoc vagō ·
Judit	11	10	Annac fėlėttè èhſėg es meǵfoǵlalta o̗kèt · ⁊ viznc̣ aziuſaǵaieꝛt im̄ar a== ==halottac ko̗zibè zamlaltattac ·
Judit	11	11	èz vtan azt zeꝛzic  hog o̗== ==baꝛmokat mėǵo̗llėc  ⁊ azoc vėꝛėt igac m̄g ·
Judit	11	12	⁊ o̗ vꝛoknac ſ · ſeǵit  [bvzaban boꝛban] mėllèkèt vr paꝛāčolt bvzaban  boꝛban ⁊ olayban nė illètni · èzekèt ǵondoltac tenni / ⁊ èzèkèt akaꝛiac mėgto̗kėllèni  mėlʼlʼèkèt kèzėccèl ſem kel illètniek : Azeꝛt  meꝛt èzekèt tezic  bizon az  hog vèzedèlmbè adatnac /
Judit	11	13	Iudith kit èn te zolǵalo lʼańod mėgėſmèꝛuėm èlfutėc o̗to̗llo̗c · ⁊ èꝛèztè èngeṭ vr èzėkèt nèkėd mėǵhiꝛdètnē 
Judit	11	14	Mẻt èn  te zolǵalo lʼanod  ma ith te nalad es iſtènt tiztėlėm  bo̗čo̗lo̗m  ⁊ ki mėgėn te zolǵalo lʼanod  ⁊ ymadom iſtènt 
Judit	11	15	⁊ mėgmonga ènnèkē  mv̇do̗n mėgagga o̗== ==bv̇no̗kèt o̗nèkic  ⁊ io̗uē meǵhiꝛdètėm tenèkėd · vghog èn Iꝛ̄lm ko̗zèpi altal vizlèc tėgėdèt  Es mend Iſꝛ̄l nėpėt vallod  mikēt a== ==iohokat  kicnc̣ nīčèn paztoꝛa · ⁊ nē vǵat čac eb [eg] es te · èllènėd /
Judit	11	16	mėꝛt èzec mėgmondattattac ènnèkèm iſtènnc̣ ildomoſſaǵabol 
Judit	11	17	Es meꝛt iſtèn meghaꝛagut azokꝛa  èꝛèztèttèm èn èzekèt meǵhiꝛdètnē te nèkėd 
Judit	11	18	Mend èz iǵėc keḍ kėllètėnc̣ Olofeꝛnès èlo̗t · ⁊ o̗ gèꝛmėki èlo̗t·==  ==⁊ čudalkodnak== ==vala o̗== ==bolčèſėǵėn · ⁊ mōdnak== ==uala eggic maſiknac 
Judit	11	19	nīč illèn nèmbeỉ fo̗ldo̗n zemelbèn  zėpſeǵbèn ⁊ v̇gèknc̣ èꝛtèlmėbèn 
Judit	11	20	Es mōda annac Olofeꝛnès  Iol== ==to̗tto̗ Iſtèn  ki èꝛèztėt tėgedèt a== ==nnėp èlot · hog te adnad azt mv̇== ==kèzèincbè 
Judit	11	21	Es meꝛt io te igėꝛètėd · ha te iſtènėd azt tèndi ènnèkėm  èn iſtènėm es lezen  ⁊ te nag lez Nabuhodonozor hazaban  ⁊ nèuèztètic te nèuèd mēdꝫ fo̗ldō// 
Judit	12	1	Tahat paꝛāčola o̗tèt | Capiṃ xij  bè[vinni] menni  hol vèttèttènc̣ vala o̗ kenči · ⁊ paꝛančola oth lakozni o̗tèt · ⁊ meǵzeꝛzec  mi adatnėc o̗nèki o̗v== ==èndėǵſeǵėbo̗l ·
Judit	12	2	Kinc̣ fèlèlè Iudith  ⁊ monda  Ma nem èhètėm azocbol  mėllèkèt paꝛāčolz nèkėm adatni  hog ne io̗yio̗n èn reiam vėtkezèt  azocbol ėzėm keḍ  mėllèkèt hoztam èn magānac 
Judit	12	3	Kinc̣ olofeꝛnes mōda  ha megfogatkozandnac nèkėd èzėc  mėllèkèt vèlèd hoztal  Mit tėzo̗nc te nèkėd 
Judit	12	4	Es monda Iudit  El te lėlkėd  èn vꝛā  mẻt te zolgalo lańod nem ko̗lti èl èzekèt mēd  miglèn iſtèn tėgè èzekèt èn kèzembèn  mėllèkèt gondoltam  Es bèuiuėc o̗tèt o̗ zolǵay a · hailacban  kibè[n] paꝛāčolta[m] vala ·
Judit	12	5	⁊ mido̗n bèmēnè  kėꝛètėzėc  hog zabadſaǵ adatnėc o̗nèki eyièl ⁊ villamodat èlo̗t kimenni ymad[ſaǵ]kozni ⁊ vꝛat onzollani 
Judit	12	6	Es paꝛāčola o̗== ==hailaka o̗ꝛizo̗inc̣  hog mikēt kėllètnėc  ki mēnè ⁊ bèmēnè o̗ iſtènėt ymadni haꝛō napocban 
Judit	12	7	Es ki mėgen vala eyiecbèn Betulianac vo̗lgėbè  ⁊ meǵmoſdik== ==uala a viznc̣ foꝛꝛaſā[bā] 
Judit	12	8	⁊ hog felmegen vala  ymagga== ==uala Iſꝛ̄l vꝛat iſtènėt  hog viſelnė o̗== ==vtat o̗ nėpėnc̣ meǵzabadolaſa /
Judit	12	9	Es bèmēuėn lakozik== ==uala a hailacban  miglèn o̗ ėtkèt vėnnė èſtuè 
Judit	12	10	Es lo̗n  nègèd napō Olofeꝛnès to̗n nag vèndėǵſėǵėt o̗ zolgainac · mōda vagao mèddo̗nc̣  Meńńèl  ⁊ kizlèllèd az eber nèmbeꝛièt  hog o̗ keien èngèggèn lakozni èn vèlèm 
Judit	12	11	Meꝛt ėktèlèn az Aſſiꝛioſoknal  hog nèmbeꝛi mu̇èlkeduėn mėgmèuèſſè a · feꝛfiat  hog aꝛtatlan mēnen èl o̗to̗llo̗ 
Judit	12	12	Tahat bèmėnè Vagao Iudithoz  ⁊ monda  Ne altalla io lan bèmētėt èn vꝛamhoz  hog tizteltèſſėc o̗ oꝛcaia èlo̗t  ⁊ egec o̗vèlè  ⁊ igėc boꝛt vigaſaggal 
Judit	12	13	Kinc̣ Iudit fèlèlè  Ki vagoc èn  hog èllènè mōgac Iudith èn vꝛānac ·
Judit	12	14	mēdꝫ  amėlʼ io lezē o̗== ==zėmèi èlo̗t  tėzėm  Valami keḍ o̗nèki kėllètèndic  az ènnèkėm igē io lėzėn èn ėlètèmnc̣ mēdꝫ napibā 
Judit	12	15	Es felkèlè  ⁊ mėǵo̗lto̗ztètė o̗== ==maǵat o̗== ==ruhaiual · ⁊ bèmēuėn allapėc o̗ oꝛcaia èlo̗t 
Judit	12	16	olofeꝛneſnc̣ keḍ zv̇uo̗ mėǵzègèttètėc / Meꝛt vala ėgèdo̗zo̗ o̗ kėuāſaǵaban 
Judit	12	17	Es mōda nèki olofeꝛnès  igal ma  ⁊ ėgèl viǵaſagban  malaztot leltèl èn èlo̗ttèm 
Judit	12	18	Es mōda Iudith  izō  vꝛā  meꝛt ma felmaǵaztatot èn lėlkėm èn ėlètėmnc̣ mendꝫ napi felėt 
Judit	12	19	Es vėuė  ⁊ iuec o̗ èlo̗tto̗ azocbol  mėllèkèt kėzeitėt== ==uala o̗nèki o̗ zolgaloia 
Judit	12	20	Es olofeꝛnès vig lo̗n o̗hoziaia  ⁊ iǵėn ſoc boꝛt iuėc · mėnèiet o̗== ==ėlètė[nèc]bèn eg== ==napon ſonha nē it== ==uala /
Judit	13	1	Hog kèḍ èſtuè lo̗n  ſiètènc̣ o̗== ==zolǵai o̗== ==zallaſokꝛa · ⁊ bèrèkèztè Vagao a== ==hailaknac aitait  ⁊ èlmėnè /
Judit	13	2	Valanac keḍ mend mėgfaꝛꝛattac a boꝛtol ·
Judit	13	3	⁊ Iudit o̗n maǵa vala a== ==hailakban 
Judit	13	4	Valobizon olofèꝛnès fekzėn vala az agban igėn nag rėzėǵſėggèl èlbaggadvan 
Judit	13	5	Es monda Iudit o̗== ==lʼańanac  hog kv̇n allana a== ==hailaknac aitaia ėlo̗t  ⁊ o̗ꝛiznė /
Judit	13	6	Es allapėc Iudit az ag èlo̗t ymadkozuā ko̗ń hullaſockal  ⁊ aiakinac mozǵaſiual čēdėſſegbèn
Judit	13	7	mōduā  To̗kel== ==mėǵ èngemtʼ  vꝛā  Iſꝛ̄lnc̣ iſtènè  ⁊ èz v̇do̗bèn nėzy èn kèzèimnc̣ mv̇uèlkedètiꝛè  hog mikēt fogattad te vaꝛoſodat  Iꝛ̄lmèt  èmèllèd== ==fel · ⁊ èzekèt  mėllèkèt hiuē te miattad lèhètni  mėgto̗kėlʼlʼèm 
Judit	13	8	Es mikō èzekèt mōdotta== ==uolna  vėpėc az ozlophoz  mėl vala o̗ agačkaianac fèienèl · ⁊ o̗ to̗ꝛėt  ki aꝛꝛa ko̗tuėn fuǵ== ==uala  mėgoda 
Judit	13	9	Es mikoron ki vo̗tto̗ volna azt  ragada o̗== ==fèienc̣ v̇ſto̗kėt  ⁊ mōda  Vꝛam iſtèn  to̗kel== ==m̄g ènǵemèt èz v̇do̗bèn 
Judit	13	10	⁊ kètćer čapa o̗== ==ńakat  ⁊ èlmètuė o̗ o̗ fèiet  ⁊ èluėuė o̗ oꝛ iègėt az ozlopokꝛol  ⁊ bèlė takaꝛa o̗ tèſtėnc̣ to̗ꝛſo̗kėt 
Judit	13	11	Es kèuès vtan ki mėnè  ·⁊ ada olofeꝛnèſnc̣ fèiet o̗ zolgalo lańanac · ⁊ paꝛančola  hog èꝛèztènė azt o̗ ſakiaba 
Judit	13	12	Es mend kèttèn kimėnenc̣ o̗ zokaſoc zeꝛēt mōnal ymadſaǵꝛa · ⁊ altal mėnėc a zallaſokat  ⁊ mėgkèꝛo̗lėc a vo̗lgèt  Io̗uėnc̣ a vaꝛoſnac kapuiaꝛa 
Judit	13	13	⁊ mōda Iudit mèzzo̗l a var o̗ꝛizo̗knc̣  Niſſatoc== ==m̄g a== ==kapukat  mẻt mv̇uèlo̗nc vagō iſtèn  ki nag tèhètſėgėt to̗t Iſꝛ̄lbèn 
Judit	13	14	Es /·mikor/ · lo̗t  hallottak== ==uolna a== ==feꝛfiac o̗ zauat · hiuac a vaꝛoſnac papit 
Judit	13	15	⁊ mēd o̗hozia fvtanac a ku̇ſdèdto̗l foguā mēd a== ==nnaggiclan · mẻt nē rèmėllik== ==uala im̄ar o̗ nèki megio̗tėt 
Judit	13	16	Es vilagokat goituan mēd o̗hozia gv̇lèkėzenc̣  O̗ keḍ felmėnè magaſb hèlꝛè  paꝛāčola čèndeſſeget lēni · ⁊ mv̇do̗n mēd vèztèglėttènc̣ volna 
Judit	13	17	mōda Iudit  Dičėꝛietec mv̇ vꝛonc iſtēt  ki nē hatta== ==m̄g o̗bèlè rèmēkėdo̗kèt 
Judit	13	18	⁊ èn bènnè̄  o̗ zolgalo lańaban  bèto̗lto̗tto̗ o̗ iꝛgalmaſſagat  mellèt iǵeꝛt Iſꝛ̄l Iudith hazanac  ⁊ mego̗lto̗ èz eyièl èn kèzèmbèn o̗== ==nėpenc̣ èllènſeǵėt 
Judit	13	19	Es ki vėuen a · ſacbol olofeꝛnèc fèiet  mėgmutata azoknac  mōduan  Ime Aſſiꝛioſoc vitèzè fèiedèlmėnc̣  olofeꝛnèſnc̣ fèiè  ⁊ ime o̗ or iègè  kibèn v̇l== ==uala o̗ rėzėǵſėǵėbèn  hol nèmbeꝛinc̣ kèzè miat meguèꝛė o̗tèt mv̇ vꝛōc iſtènō̗c 
Judit	13	20	èl keḍ mv̇ vꝛōc iſtènō̗c  mèt o̗ Angala mègo̗ꝛizo̗t ènget innèt èlmėnèttèm es · ot lakattam es · ⁊ onnat idè foꝛdolattam / Es nē hagot vr ènget  o̗== ==zolgalo lańat  mėǵfeꝛtėztètnē  dè bv̇nnc̣ feꝛtėzètėſſėgė== ==nèlkul hiut== ==meǵ ènget  tv̇ o̗ꝛo̗llètec o̗ go̗zo̗dèlmėbèn · èn èl zaladaſomon  ⁊ tv̇ mėǵzabadolaſtokon 
Judit	13	21	Valʼlatoc mēd  mėꝛt io  meꝛt o̗ꝛo̗cke o̗== ==iꝛgalmaſſaǵa 
Judit	13	22	Mēdėnėc keḍ ymaduā vꝛat mondanac o̗nèki  Aggon mėǵ tėgedèt vr o̗ tèhètſeǵėbèn · ki te miattad ſēmie val[az]toztatta mv̇ èllènſeǵinkèt /
Judit	13	23	Valobizō Ozyas  Iſꝛ̄l nepenc̣ fèiedèlmè  mōda o̗nèki  Aldot vag te  leanom  a felſėges vr iſtènto̗l mēdꝫ nèmbeꝛièc felėt fo̗ldo̗n 
Judit	13	24	Aldot vr  ki tèꝛētėttè mēnèt ⁊ fo̗ldèt  ki èꝛèztėt tėǵėdèt [ku̇ldo̗t] mv̇== ==èllènſėginc fèiedèlmè fèienc̣ ſèbèibè ·
Judit	13	25	meꝛt ma te nèuèd vg magaztatic fel · hog èmbėꝛėc zaiabol nem mėgen èl [di] te dičėꝛètėd  kic vr tèhètſegė[c]ꝛo̗l èmlèkėzo̗c lèndnc̣ o̗ꝛo̗cke · kikẻt nem ènǵèttèl te lelkėdnc̣  te nèmzètidnc̣ gėtꝛèlmėkėꝛt ⁊ to̗ꝛo̗dèlmèkėꝛt  Dè ſègėllėttèl A== ==ꝛōlatnac mv̇ iſtèno̗nknc̣ zėmėlè èlo̗t 
Judit	13	26	Es mōda mēd ā== ==nėp  lėgėn  legen 
Judit	13	27	Valobizon Achior io̗uo̗ hiuattatuan  ⁊ monda nèki Iudith  Iſꝛ̄lnc̣ [vꝛa] iſtènè  kinc̣ te tanoſaǵot adtal  hog dyadalmaz[ih] o̗ èllènſegiꝛo̗l  o̗ a mēdꝫ hv̇to̗tlèneknc̣ fèiet èlmètuè èz eyèl èn kèzèmbèn 
Judit	13	28	hog megbizonehad  meꝛt vg vagon  Ime olofeꝛnèſnèc fèiè  ki o̗ kèuėlſėǵėnc̣ vtalatoſſaǵaban mėǵutala Iſꝛ̄lnc̣ iſtènėt · ⁊ tėǵed halallal fèńègėt vala  mōduā  Mv̇do̗n mėǵfogattatandic Iſꝛ̄lnc̣ nėpè  to̗ꝛꝛèl paꝛančollon altal gakni te [lėlkedèt] oldalidat 
Judit	13	29	Latuan kèdeǵ Achior olofèꝛneſnc̣ fèiet  a felèlmto̗l gėtꝛèttètuėn lė èſec oꝛćaiaual a · fo̗ldꝛè  ⁊ megbuſola o̗== ==lėlkė 
Judit	13	30	Mi vtan keḍ zèllètėt vo̗t== ==uolna  meghièdèlmèztètėc  èſec o̗ labaihoz  ⁊ imada o̗tèt  monda 
Judit	13	31	Aldot te · te vꝛad iſtènėdnc̣  Iakobnac mēdꝫ hailaka  meꝛt mēden nèmzètbèn  melʼ te nèuèdèt hallāga  felmagaztatic Iſꝛlnc̣ iſtènè te raitad 
Judit	14	1	Monda keḍ Iudit mēd a== ==nnepnc̣  Halgaſſatoc èngemṭ  atʼamfiay  akaziatoc fel è== ==fo̗t tv̇ ko̗faltokon 
Judit	14	2	Es lezē  mido̗n nap ki menènd  vėgè egmēden o̗ feguèꝛet  Iudith ⁊ mēńètėc ki [hiꝛde] hiꝛtèlènkėdèttèl  nē hog lezallanatoc ala · dè mōnal hiꝛtèlènkedètėt tēnėtėc 
Judit	14	3	Tahat zv̇kſeǵ lėzen  hog a== ==kėmėc èlfuſſanac o̗ fèiedèlmèkèt felko̗ltèniec viadalꝛa 
Judit	14	4	Es mido̗n o̗ fèiedèlmèc futamādnac olofeꝛnèſnc̣ hailakahoz  ⁊ lėlèndic o̗tèt naka== ==nalkul o̗ vėꝛebè kèuèꝛėduėn  fėlèlm èſic o̗ reiaioc 
Judit	14	5	Es ėſmèꝛèndėitėc mv̇do̗n o̗kèt èlfvtnioc  mēnètėc azoc vtan batꝛon  meꝛt vr megto̗ꝛi azokat tv̇== ==labaitoc ala 
Judit	14	6	Tahat Achior latuā a== ==tèhètſėǵet  mėllèt iſtèn to̗t Iſꝛ̄lnc̣  mėghaguan o̗ poǵan zokaſat iſtènnc̣ hv̇n  ⁊ mėgko̗ꝛnėkeze o̗== ==fitmaianac huſat · ⁊ vettètec Iſꝛ̄l nėpėhez  ⁊ mēd o̗== ==nēzètenc̣ maꝛadeka mend è== ==may napiglan 
Judit	14	7	Lėǵottā keḍ  hog nap== ==fèlkèlè  felakaztac olofèꝛnèſnc̣ fèiet a== ==ko̗falokꝛa  ⁊ egmenden feꝛfiv o̗ fèguèꝛet veuė · ⁊ kimenėnc̣ nag== ==tapoǵaſſal ⁊ v̇uo̗ltėſſèl ·
Judit	14	8	Kit latuā a kėmėc  futamanac olofèꝛnèſnc̣ hailakaba 
Judit	14	9	Valobizon azoc  kic a hailacban valanac  io̗[uė]uėnc̣  ⁊ a hailacnac bèmėnètėbèn labockal tapoǵnak== ==uala felko̗ltėſnc̣ okaieꝛt  a · ńughatatlāſaǵot tudomānal lageitak== ==vala== ==m̄g · hog nem a felko̗lto̗cto̗l · dè a zozatloctol ebꝛėdnè fel olofeꝛnès 
Judit	14	10	Meꝛt ſenki az Aſſiꝛioſoc tèhètſegè hailakat nem mèꝛizi== ==uala meǵnitni koltaǵuā auag bèmēuėn 
Judit	14	11	dè mikor io̗ttènc̣ volna o̗ fèiedèlmi ⁊ az èzeꝛlo̗c ⁊ az aſſiꝛioſoc kiꝛala ſèꝛèǵenèc zv̇lètèttèl menden o̗ꝛègbi  mōdanac a== ==hailak[nac] taꝛtoknac ·
Judit	14	12	Mėnnètėc== ==bè  ⁊ ko̗lčėtec fel o̗tèt  mẻt az ègèꝛèc ki io̗uen o̗== ==likocbol mèꝛėzkėttènc̣ mv̇nkèt viadalꝛa rėzzèztèniec
Judit	14	13	Tahat bèmėnè Vaǵao o̗== ==hailakaba  ⁊ allapėc a mėńèzèt èlo̗t  ⁊ tapſolast to̗n kèzèiuèl  mẻt alaitʼa== ==uala o̗tèt Iudittal alonni 
Judit	14	14	Dè mv̇do̗n a [ko̗nc̣] fèkonc̣ ſem eg mozǵaſat fv̇lèknèc èꝛzèlmėuèl foǵhathatna · ko̗zèlbèn vėpėc a mėńèzèthez · ⁊ felèmèluėn o̗tèt lata olofèꝛnèſnèc [fèiėt] do̗gėt fèie== ==nèlku̇l o̗ vėꝛebè kèuèꝛėduėn fèkenni a== ==fo̗ldo̗n  Nag zoual v̇uo̗lto̗ ſiꝛuan  ⁊ mėgmètèlė o̗== ==ꝛuhait 
Judit	14	15	⁊ bèmenè Iuditnac hailakaba  nem lele== ==meǵ o̗tèt  ⁊ ki zo̗kėllėc ā== ==nephez 
Judit	14	16	⁊ mōda  Eg eber nēbėꝛi galazatot to̗t Nabuhodonozor kiꝛalnac hazaban  Meꝛt ime  oloꝛeznès a · foldō fekzėn  ⁊ o̗ fèiè nīč o̗raita ·
Judit	14	17	Kit mikor hallottak== ==uolna Aſſiꝛioſoc fèiedèlm tèhètſeǵenèc  mēd mėgmètèlėc o̗ ꝛuhaikokat  ⁊ tv̇ꝛhètètlèn remo̗lèt èſėc o̗reiaioc  ⁊ iǵėn mėghaboꝛodė[na]c o̗ èlmeiec ·
Judit	14	18	⁊ mōdhatatlan v̇uo̗ltes lo̗n o̗== ==zallaſoc ko̗zèpėt 
Judit	15	1	Es mv̇do̗n [mēd] mēd a ſèꝛèǵ hallotta== ==uolna Iudith olofeꝛnèſt meǵńakazuā  èlmè ⁊ tanalč èl tauozec o̗to̗llo̗c  ⁊ čac felèlēmèl m̄gindoltattac  ⁊ futaſnac ſèǵedèlmėt vėuėc 
Judit	15	2	vghog ſem eg[bè] nem bèzėllènè o̗== ==fèlėuèl · Dè fèiec lehaituan mēdėnėc èlhaguā èꝛo̗ko̗dnc̣== ==uala az ebeꝛecto̗l èlzaladnioc · Kikèt fèguèꝛkėduėn hallottak== ==uala o̗ reiaioc io̗niėc  èlfutuan a== ==mèzo̗c vtain ⁊ az halmoknac o̗ſuènin 
Judit	15	3	Es vg Iſꝛ̄l fiay latuā azokat èlfutattoc  lezallanac  ⁊ ku̇ꝛto̗ckèl zozatlanac  ⁊ nag v̇uo̗ltèſſèl v̇uo̗ltėnc̣ o̗ vtānoc 
Judit	15	4	Es mẻt az aſſiꝛioſoc nē egbè gv̇lkėzuē futatban mēnèk== ==uala te== ==ſ== ==toua ozoluan  Iſꝛ̄l fiay keḍ eg== ==ſèꝛègbèn ko̗uètvėn mendenėkèt  kikèt mėglelhètnc̣ vala  mėgbètèǵeitnc̣ vala 
Judit	15	5	Es Ozyas èꝛèztė ko̗uètèkèt Iſꝛ̄lnc̣ mēdꝫ vaꝛoſi ⁊ videki zeꝛēt 
Judit	15	6	Es vg mēdꝫ vidėc ⁊ mēden vaꝛos valaztot [fèguèꝛkeduėn] ifiakat èꝛèztè fèguèꝛkeduē o̗ vtānoc  ⁊ v̇ldo̗zėc o̗kèt to̗ꝛnc̣ zaiaban  mignem iutnanac o̗== ==hataꝛoknac vėgèibè 
Judit	15	7	A== ==maꝛadeki keḍ  kic valanac Betuliaban  bèmėnėnc̣ az Aſſiꝛioſoknac zallaſiba  ⁊ a fozlatot  mellèt az [aſſiꝛio] èlfuto aſſiꝛioſoc èlhattanak== ==uala  èluėuėc vèlėc · ⁊ iǵėn m̄gtèꝛho̗ſo̗lenc̣ 
Judit	15	8	Azoc keḍ  kic go̗zo̗c lo̗ttèk== ==uala  megfoꝛdolanac Betuliaba  mėllèc azokė valanac  èluėuėc vèlėc  vg hog nē vala apꝛo baꝛmoknac ⁊ nag== ==baꝛmoknac ⁊ o̗== ==mēdꝫ inǵandoioknac zama  a ku̇ſdèdto̗l== ==foǵvan a nagiglan mēd megkazdaǵol[t]anac o̗ fozlatocbol 
Judit	15	9	Ioachim keḍ  a nag pu̇ſpo̗c  io̗uo̗ Iꝛlmbo̗l Betuliaba o̗== ==mēden papiual o̗zuo̗  hog latna Iuditot 
Judit	15	10	ki mikor ki mēt volna ahoz  mėgaldac o̗tèt  mēd eg== ==zoual mōduan  Te Iꝛ̄lmnèc dičo̗ſege  te Iſꝛ̄lnc̣ vigaſaǵa · te mv̇ nėpo̗nknc̣ tizteſſeǵè ·
Judit	15	11	mẻt batꝛon mv̇uèlkėttèl  ⁊ mėgèꝛo̗ſo̗do̗t te zv̇uèd · azeꝛt  hog tiztaſagot zèꝛèttèl · ⁊ te feꝛièd vtā maſt nē tuttal  Azẻt vꝛnac kèzè megbatoꝛeitot teǵedt · ⁊ azeꝛt aldot lez o̗ꝛo̗cke 
Judit	15	12	Es mōda mend ā== ==nėp  legen  lėgèn 
Judit	15	13	Haꝛmic napocban keḍ čac aleg gv̇ytèthètėnc̣ bè Iſꝛ̄l nėpėto̗l az aſſꝛioſoknac fozlaſi 
Judit	15	14	Valobizō keḍ mēdenekèt Iuditnac adanac  mellèc olofeꝛnès maꝛhaianac bizoneitatanac lenni  aꝛābā ⁊ èzuſtbèn ⁊ ꝛuhaban ⁊ go̗ngo̗cbèn ⁊ mēden lèpėlbèn  ⁊ mēdėnėc nèki adattatanac a== ==nnėpto̗l 
Judit	15	15	Es menden nėpèc o̗ꝛo̗lnèk== ==uala nèmbėꝛieckèl ⁊ zv̇zèckèl ⁊ ifiackal oꝛǵanacban ⁊ hègèdo̗cbėn// 
Judit	16	1	Tahat Iudith ėnèclè èz ènèkėt  vꝛnac mōduā ·
Judit	16	2	Kèzgètėc vꝛnac dobocban · ėnèclètec iſtènnc̣  cimbalamocban èdėſdèdėn ėnèclètec vy pſalmoſt annac  viǵaggatoc  ⁊ kaialčatoc o̗== ==nèuėt 
Judit	16	3	vr hadakat megto̗ꝛo̗  vr /·nèuè/ · annac ·
Judit	16	4	Ki vèttè o̗== ==zallaſit o̗== ==nėpenèc ko̗zèpėttè · hog mėgzabadeitana Iudith mūkèt mv̇ mēden èllènſeǵinknèc kèzė[c]bo̗l 
Judit	16	5	Io̗uo Aſſur a== ==hėgecbo̗l èzfèc== ==fèlo̗l o̗ èꝛo̗ſſėgenc̣ ſokaſſaǵaban · Kinc̣ ſokaſſaǵa mėgꝛèkèztė az aꝛꝛadatokat  ⁊ o̗== ==louac bèfėdėzec a vo̗gèkèt 
Judit	16	6	Mōda  hog mėggoitana èn hataꝛimat  ⁊ èn ifiaimat mego̗lnė to̗ꝛꝛèl  èn gèꝛmėcdèdimèt fozlatba adna  ⁊ èn zv̇zimèt fogſaǵba 
Judit	16	7	A== ==mēdenhato vr keḍ megbāta o̗tèt  ⁊ ada o̗tèt nèmbeꝛinc̣ kèzebè · ⁊ m̄ggalaza o̗tèt 
Judit	16	8	Meꝛt azoknac hatalmaſa nē èſec le ifiactol · ſem vèꝛtek== ==meǵ o̗tèt kiꝛalnac fiay · ſem maǵas oꝛyaſoc vèttec magokat az èllèn  Dè Iudit  Meꝛaꝛinac lʼańa  o̗ oꝛćainac zinebèn feitè[nė]== ==m̄g o̗tèt 
Judit	16	9	Mẻt lė vèttè o̗ o̗zuègſegenc̣ ꝛuhaiat · ⁊ o̗lto̗ztèttè o̗ maǵat viǵaſaǵnac ꝛuhaiba · Iſꝛ̄l fiaynac viǵaztalatʼtʼabā 
Judit	16	10	O̗ oꝛćaiat mėgkèntè kènèttèl · o̗ haizalit ėgbè ko̗tto̗ ſu̇uèǵǵèl azt mėgčalni 
Judit	16	11	O̗ zėp ſaꝛui èlragadac ānac zemèit  o̗ zepſeǵe meǵfoǵa o̗ [zėpſėǵėt] lėlkėt  To̗ꝛꝛèl èuaǵa o̗== ==ńakat 
Judit	16	12	a peꝛſayac iǵen fėlec o̗ alhatatoſſagat ⁊ a Medoſoc o̗ batoꝛſagat 
Judit	16	13	Tahat oꝛdeitanac az Aſſiꝛioſocnac zallaſi  mv̇do̗n megièlėnnenc̣ èn alazatoꝛim  zōiuſaggal mėǵazottac 
Judit	16	14	leanoknac fiay meǵgakdoſtac o̗kèt  ⁊ mikent èlfuto gèꝛmėkekèt o̗ltek== ==meǵ o̗kèt  Eluèztènc̣ a viadalban èn vꝛānac oꝛcaiatol 
Judit	16	15	ėnèkėt ėnèklʼo̗nc vꝛnac  vy ėnèkėt ėnèclʼo̗nc mv̇ iſtènō̗knc̣ 
Judit	16	16	Adonay  vr iſtèn  nag vag te ⁊ fėnės te tèhètſeǵėdbèn  ⁊ kit ſenki meg== ==nē go̗zhèt 
Judit	16	17	Te nèkėd zolgallon te mēden tèꝛemtètėd · meꝛt mondottad  ⁊ lo̗ttènc̣  èꝛèztėttèd te zèllètedèt  ⁊ tèꝛemtètnc̣  ⁊ nīč  ki te paꝛāčolatidnac èllènè allon 
Judit	16	18	Hegec fondamētomocbol mėgindoltatnac vizèckèl o̗zuo̗  ko̗ ziꝛtoc mėgoluadnac ment viuz te oꝛćad èlo̗t 
Judit	16	19	Kic keḍ felnc̣ tėǵėdèt  nagoc lėznc̣ mendėnkēt 
Judit	16	20	Iay a nèmzètnèc  è== ==nèmzètėmꝛè feltamadoknac  meꝛt a mendenhato vr dyadalmaz o̗bènnėc · itėlèt napian mėglatta azokat 
Judit	16	21	mèꝛt tv̇zèt ⁊ fèꝛgèkèt ad o̗== ==huſocba  hog mėgėǵiènèc  ⁊ meǵèꝛziec mēd o̗ꝛo̗kiglèn 
Judit	16	22	Es lo̗n èzec vtan mēd ā== ==nėp a go̗zo̗dèlm vtan io̗uo̗ Iꝛ̄lmbè vꝛat ymadni  Es lėgottan hog mėgtiztoltatanac  mēd aldozatokat aianlanac ⁊ o̗ foǵadaſokat ⁊ o̗ igėꝛėſėkèt 
Judit	16	23	Valobizon Iudit olofeꝛnèſnc̣ menden hadakozo kėſſegit  mėllèkèt ā== ==nėp nèki adot== ==uala  ⁊ o̗ or iègėt  mėlʼlʼèt o̗ ėluo̗t== ==uala  ada èlfèlèdètnc̣ kirèkėztėſėꝛè 
Judit	16	24	A== ==nnėp keḍ vala vig ſcēteknèc oꝛcaia zėꝛēt  ⁊ haꝛom honapocbā zolgaltatėc èg== ==o̗zo̗dèlmnc̣ o̗ꝛo̗mo̗ Iudittal o̗zuo̗ 
Judit	16	25	Az napocbā [keḍ] vtan keḍ egmēdenic o̗ueibè foꝛdola  ⁊ Iudit nagga lo̗n Betuliaban  ⁊ feneſb vala Iſꝛ̄lnc̣ mēden fo̗ldėnėl 
Judit	16	26	Es vala o̗ [ioza]iozagahoz tiztaſag eggèſo̗lt  vghog feꝛfiat nem ėſmèꝛnè o̗ ėlètenc̣ mēdē napiban · mi vtan o̗ feꝛiè  Manaſſes  meǵholt== ==ual[n]a 
Judit	16	27	Innèpnapocban keḍ nag dičo̗ſėǵgėl iaꝛuala 
Judit	16	28	Lakozec keḍ o̗ feꝛienèc hazabā zaz o̗t èztèdo̗cbèn · ⁊ o̗ Abꝛaiat zabadon èꝛèzte  ⁊ mėghala  ⁊ èltèmèttètec o̗ feꝛiėuèl Betuliaban 
Judit	16	29	Es fiꝛata o̗tèt mēd a== ==nnėp hèt napocban 
Judit	16	30	O̗ mēden ėlètebèn keḍ nem volt  ki mėghaboꝛeitana Iſꝛ̄lt  ⁊ o̗ halala vtā ſoc èztèndo̗cbèn 
Judit	16	31	è== ==go̗zo̗dèlm[nèc kedėg]innèpėnèc kèdėg napia Ebeꝛėcto̗l ſcētec napinac zamaba vėtèttètic  ⁊ tizteltètic a · ſidoctol az v̇do̗to̗l== ==foǵuan mend èz napiglan /
Eszt	1	1	ASueꝛuſnac napiban  ki oꝛzaglot indiatol== ==foguā Etiopiaiǵlan zaz huzon hèt vidėkekē 
Eszt	1	2	mv̇do̗n volt o̗ oꝛzaǵanac zèkibèn  o̗ oꝛzaǵanac kèzdètè volt Suſa vaꝛos 
Eszt	1	3	Azeꝛt o̗== ==vꝛlkodatʼtʼanac haꝛmad èztèndèiebèn to̗n== ==iǵėn nag vèndėǵſeǵėt o̗ mēden fèiedèlminc̣ ⁊ gèꝛmėkinèc  peꝛſayaknac èꝛo̗ſſeǵo̗ync̣ ⁊ Medoſiac feneſinèc · ⁊ o̗ videki bėli[nèc] fèiedèlmèknèc Hèſter o̗ èlo̗tto̗ 
Eszt	1	4	hog meǵmutatna o̗ oꝛzagi dičo̗ſegenc̣ kazdaǵſagit ⁊ o̗ hatalmanac nagſaǵat ⁊ felmaǵaztataſat ſoc v̇do̗bėn  tudńa meꝛt zaz ⁊ nolć zaz napocban 
Eszt	1	5	Es mv̇do̗n bètèllèſednenèc a vèndėǵſegnc̣ napi  vèndėǵǵė hiauta mēden nepet  ki lėlèttètec Suſiſban  a nagtol== ==foguan mēd a ku̇ſdèdiǵlèn · ⁊ hèt napocbā paꝛāčola a · vèndėgſeget kėzeitètni a kèꝛtnèc ⁊ az èꝛèztuēnèc gadoꝛaban  ki kiꝛali o̗lto̗zèttèl ⁊ kèzzèl ėkėſen plātaltatot vala 
Eszt	1	6	⁊ mēden fèlo̗l ſatoꝛoc fu̇ggèztèttènc̣ vala  èǵ zino̗uèc ⁊ Iacinctus zino̗uèc ⁊ aꝛań zino̗uèc  bibor ⁊ baꝛſon ko̗tèlèckèl ko̗to̗ztètėt  ki Elefant tètèm[mèl] kaꝛikackal valanac toldattattac  ⁊ Maꝛmor ozlopockal taꝛtattatnak== ==uala  Es aꝛań ⁊ èzuſt zèkėc zèꝛzèttèttèk== ==uala a pagimentomon  ki Smaꝛaǵdꝰ ⁊ Peꝛimis ko̗uèl to̗ꝛleitètėt== ==uala  Kit iꝛatnac čudalatus ku̇lōbo̗zètè ėkėſeit== ==uala 
Eszt	1	7	Kic hiuatalaſoc valanac  keḍ aꝛań èdėnecbo̗l iznak== ==uala · ⁊ ėtkèc kv̇lō̗b ⁊ kv̇lo̗mb èdènėcbèn hozattatnak== ==uala  Es bor bo̗uo̗n ⁊ a== ==iob vèttètik== ==uala  mēt kiꝛali nagſaǵnac melto vala 
Eszt	1	8	⁊ nėm vala  ki [n] a nem akaꝛokat inńa kėzeꝛeitènė  De kiꝛal ig zeꝛzettė vala  egmenden aztalokꝛa  o̗ fèiėdèlmibo̗l zeꝛzėt vala  hog egmenden vennė  mėllèt akaꝛna 
Eszt	1	9	Vaſti kiꝛalnė es vèndėǵſėgėt to̗n a nèmbėꝛièknèc a polotaban  hol Hèſter Aſueꝛus kiꝛal zokta== ==uala lakoztat 
Eszt	1	10	Es vg hètèd napon  mv̇do̗n kiꝛal viǵ volna  ⁊ ā== ==nag ital vtan boꝛꝛal mėghèuo̗lt== ==uolna  paꝛāčola Manamānac ⁊ Bozatanac ⁊ Aꝛbonanac  ⁊ Gabathanac ⁊ Algatnac ⁊ Zaꝛatnac ⁊ Caꝛhaſnac  è== ==hèt mèddoknc̣  kic o̗== ==zemėlè èlo̗t zolgalnak== ==uala 
Eszt	1	11	hog Vaſti kiꝛalnėt bèhoznac kiꝛal èlèibè  vètuėn koꝛonat o̗ fèieꝛè  ⁊ mėǵmutatna menden nėpèknc̣ ⁊ fèiedèlmèknc̣ o̗ zepſėgėt  Meꝛt igen zèp== ==uala ·
Eszt	1	12	ki nem akaꝛa  ⁊ kiꝛalnac paꝛāčolatʼtʼaꝛa  kit a · mèddo̗cto̗l paꝛāčolt== ==uala  io̗tėt mėgutala  Azeꝛt a== ==kiꝛal meghaꝛaguėc  ⁊ igen nag hiꝛtèlènkėdètbè geꝛièdè ·
Eszt	1	13	mėgkèꝛde a bo̗lčèkèt  to̗ꝛuėnėkèt ⁊ o̗ꝛègbèknèc zėꝛzeſit tudokat  kic kiꝛali zokaſbol mēdenkor vèlè ėggèſo̗lnc̣ vala  ⁊ mēdenėkèt azoc tanalčaual tezen vala 
Eszt	1	14	Valanac keḍ èlo̗c ⁊ rokombac Taꝛſena ⁊ Sechar ⁊ Admatha ⁊ Taꝛſis ⁊ Maꝛes ⁊ Maꝛſaꝛa ⁊ Manucha  Peꝛſayaknac ⁊ Medoſiaknac [kiꝛala]hèt fèiedelmi  kic kiꝛalnac oꝛćaiat latʼtʼak== ==uala  ⁊ èlo̗c o̗ vtāna zoktanak== ==uala v̇lni 
Eszt	1	15	kic itėlėſenèc Vaſti kiꝛalnė ènǵèztèltètnėc · ki Aſuėꝛus kiꝛalnac paꝛāčolatʼtʼat  kit a mèddo̗c miat paꝛāčolt== ==uala tēni  nem akaꝛta== ==uala 
Eszt	1	16	Es fèlèlè nèki Manucha  kiꝛal ⁊ a fèiedèlmèc halvan · Vaſti kiꝛalne nem čac [s fèiedèlmèkèt] kiꝛalt ſėꝛtėttè[uala] meǵ  dè mēden feiedèlmèkèt ⁊ nėpėkèt  kic vadnac Aſuėꝛus kiꝛalnac [napiban] menden videkibèn 
Eszt	1	17	Meꝛt ki mėgen kiꝛalne[c]nac bèzedė mēdē nèmbeỉèchėz  hog megutallac o̗ feꝛièkèt  ⁊ mōganac  Aſueꝛus kiꝛal paꝛāčolt[uala]  hog Vaſti kiꝛalne bèmēnè o̗hoziaia  ⁊ az nem akaꝛta 
Eszt	1	18	⁊ èz peldaual Peꝛſay ⁊ Medoſi fèiėdèlmèknèc mēden fèlèſeǵėc mėǵſēmeitic o̗ feꝛieknèc paꝛančolatit  Azeꝛt kiꝛalnac haꝛagia iǵaz 
Eszt	1	19	Es ha te nèked kėl  mēńėn ki paꝛāčolat te oꝛćattol  ⁊ iꝛattaſſec== ==m̄g Peꝛſayaknac ⁊ Medoſyaknac to̗ꝛuėnè zeꝛėnt  mėllèt èlmulni nē illic  hog Vaſti ſēmikėppèn touabba bè nė mēnen kiꝛalhoz  De mas vėgè o̗ oꝛzaǵat  ki to̗llėto̗l iob ·
Eszt	1	20	⁊ èz paꝛāčolat  ki igē zelėſſeǵo̗ te mēden vidėkidbèn meghiꝛdèttèſſec  ⁊ mēdꝫ fèlèſėgėc  mēd nagoc ⁊ mēd ku̇ſdèdėc  tezteſſeǵet ioglanac o̗ feꝛieknc̣ 
Eszt	1	21	O̗ tanalča kèllètec kiꝛalnac  Es to̗n kiꝛal Manuchanac tanalča zėꝛėnt 
Eszt	1	22	Es èꝛèztè lèuèlèkèt o̗ oꝛzaganac menden [videkė zėꝛēt] vidėkibè  kv̇lo̗mb kv̇lō̗mb nèluèken ⁊ bo̗to̗ko̗n  hog mikēt egmēden nēzèt halhatna  ⁊ oluaſhatna  hog o̗== ==hazocban fèièdèlmèc ⁊ nagobbac feꝛfiac lennenc̣  Es èz menden nèm[p]èknc̣ ki hiꝛdèttètnec /
Eszt	2	1	ES vg èzėc lėuėn  miutan Aſueꝛus kiꝛalnac mėltatlankodatʼtʼa mėǵzo̗nt== ==uolna  megèmlèkėzėc Vaſtiꝛol  ⁊ mėlʼlʼèkèt to̗t== ==uolna  auag mellèkèt zènuèdėt== ==uolna 
Eszt	2	2	Es mondanac kiꝛalnac gèꝛmeki ⁊ o̗ zolgay · Kèꝛèſtèſſènèc kiꝛalnac Hèſter zv̇z leańoc ⁊ dꝛagalatoſoc ·
Eszt	2	3	⁊ èꝛèztèſſènèc  kic iol meǵnėziec a dꝛagalatus lanokat ⁊ a zu̇zèkèt menden videkėc zèꝛēt  ⁊ hoziac azokat Suſa[ba] vaꝛoſba  ⁊ aggac o̗kèt a== ==nēbėꝛièknc̣ hazaba Eggey mèddo̗nc̣ kèzè ala  ki kiꝛali nèmbeꝛièknc̣ fèièdèlmè ⁊ o̗ꝛizo̗io̗  ⁊ vègènèc nèmbeꝛi ėkės o̗lto̗zètėt ⁊ egèbèkèt o̗ kėllèmètėſſėgėkꝛè valokat 
Eszt	2	4	Es mēdėnėc ko̗zo̗t valamèl kiꝛal zèmèync̣ kėllètèndic  az oꝛzaǵlʼon Vaſtieꝛt  Kėllètec è== ==bèzed kiꝛalnac  ⁊ vg paꝛāčola lēni  mēt [paꝛačolt] tanalčoztak== ==uala ·
Eszt	2	5	Vala ſido fèꝛfiv Suſis vaꝛoſban Maꝛdacheus nèuo̗  Iayr fia  Semey fiaie  Cis fiaie a kètto̗ſnèc nèmzètėbo̗l 
Eszt	2	6	ki èluitèttètėt== ==uala Iꝛ̄lmbo̗l az v̇do̗bèn  kibèn Iekoniaſt  Iuda kiꝛalat Nabuhodonozor  Babillon kiꝛala  èluittè== ==uala ·
Eszt	2	7	ki vala Ediſſenèc ⁊ o̗ atʼtʼafia lʼańanac daikaia  ki mas nèuuèl Eſteꝛnc̣ hiuattatik== ==uala  Es monno zv̇lèito̗l mėgualt== ==uala · iǵen zėp ⁊ oꝛćaual ėkės  Es o̗ atʼtʼa ⁊ ańńa mėghaluaioc  Maꝛdocheus o̗== ==maganac lʼańaol vėuė [maǵanac] o̗tèt 
Eszt	2	8	Es mikỏ kiꝛalnac paꝛāčolatʼtʼa mėggakꝛolt== ==uolna · ⁊ o̗ paꝛāčolatʼtʼa zeꝛēt ſoc zėp zv̇zèc hozattatnanac Suſaba  ⁊ Eggeus mèddo̗nc̣ adattatnanac  Eſter ⁊ ėgèb lańoc ko̗zo̗t o̗nèki adattat[na]nec  hog nèmbèꝛièc zamaba [adattatnèc] taꝛtatnėc 
Eszt	2	9	ki kèllètėc o̗nèki  ⁊ malaztot lėlè o̗ zemėlè èlo̗t  hog nèmbėꝛi ėkės o̗lto̗zètėt adna hamar o̗nèki  ⁊ o̗ rėzeit nèki adna ⁊ hèt dꝛaǵa@@latuſſeǵo̗ lańokat kiꝛalnac hazabol  Es mēd o̗t ⁊ meńd o̗ zolǵaloit ėkėſen mėgo̗lto̗ztètnė  ⁊ felmagaztatna 
Eszt	2	10	ki nem akaꝛa nèki [èngèd] mėgièlėntèni o̗== ==nėpėt ⁊ o̗== ==hazaiat  mėꝛt Maꝛdocheus paꝛāčolt== ==uala nèki  hog èz allatꝛol mēdėnėſto̗l vèztèǵlènè 
Eszt	2	11	Ki egmenden napon iaꝛ== ==uala a haznac ǵadoꝛa èlo̗t  kibèn a valaztot zv̇zèc taꝛtatnak== ==uala  Heſter u̇duo̗ſſėǵenc̣ zoꝛgalmazatʼtʼat mu̇uèlkeduē ⁊ akaꝛuā mėgtudni  mi o̗nèki to̗ꝛtėnnėc 
Eszt	2	12	Mikor kèdeǵ elio̗t== ==uolna egmēden lānac idèiè  hog zeꝛėuèl bèmėnnè [a·] kiꝛalhoz  mēdėnėc bètèllèſeduėn  mėllèc nèmbeꝛi ėkės o̗lto̗zètꝛè ilnèc== ==uala  A xij  honap honap foꝛdol== ==uala   Vg čac hog hat honapocban miꝛtinus olayial kènèttètnc̣ valam̄g  ⁊ mas haton nėmīèmo̗ zėꝛzėt kėnètėckèl ⁊ aꝛōmatackal ėltèttètnc̣ vala 
Eszt	2	13	Es bèmēuėiec kiꝛalhoz  valamit kèꝛtènc̣ volna o̗lto̗zètėkꝛè taꝛtozot  vėzėk== ==uala · ⁊ mēt o̗nèkic kėllètik vala  mėgėkėſeitètuėn a== ==nèmbėꝛièknèc tèꝛemėbo̗l kiꝛalnac haylakaba mēnc̣ vala 
Eszt	2	14	⁊ ki eſtuè bèmėbegen vala  holual io̗ vala ki · ⁊ innèt a maſod lakodalmacba vitèttètnèk== ==uala  mėlʼlʼèc Saſaǵazi mèddo̗ kèzè alat valanac · ki kiꝛalnac zèꝛèto̗in fèiedèlmkėdik== ==uala  Es nem val== ==uala touabba hatalmat kiꝛalhoz bèmēni · ha nem ha kiꝛal akaꝛta== ==uolna  ⁊ o̗tèt o̗== ==nèuėbo̗l paꝛančolt== ==uolā Hèſter io̗ni 
Eszt	2	15	Az v̇do̗ kedėǵ zėꝛėuèl èlmuluan  ièlėn vala ā== ==nap  kibèn Hèſter  Abyèlnc̣  Maꝛdocheus atʼtʼafianac [fèlèſėgè] lańa  kit o̗== ==maganac lańaia valaztot vala  kėllènè bèmēni kiꝛalhoz · ki nem kèꝛèſè nèmbeꝛi ėkes o̗lto̗zètėt  Dè valamėllèkèt mèddo̗ Eggeus  a zv̇zèknc̣ o̗ꝛizo̗io̗ akaꝛt== ==uolna  èzekèt ada nèki o̗lto̗zètꝛe  Meꝛt iǵėn felėtte ėkėſſego̗ [⁊] uala  [zėpſėgo̗] ⁊ hihètètlèn zėpſeǵo̗  ⁊ mendėnėknèc zėmèy èlo̗t dꝛagalatoſnac ⁊ zèꝛèlmèſnèc lattatik== ==uala 
Eszt	2	16	Es vg bè vitèttètėc Aſuėꝛus kiꝛalnac hailakaba x  hoban  ki hiuattatic Tebethnc̣  o̗ oꝛzaganac vy èztèndèiebèn 
Eszt	2	17	⁊ mėgzèꝛètė o̗tèt kiꝛal inkab  hog nem menden nèmbeꝛièkèt  Es valla malaztot ⁊ iꝛgalmaſſaǵot mēden nèmbėꝛiec fėlėt o̗ èlo̗tto̗  ⁊ o̗ fèiebè vètė az oꝛzagnac koꝛonaiat  ⁊ o̗tèt oꝛzaglattata vaſti hèlʼėn 
Eszt	2	18	⁊ èꝛèztè iǵen nag vèndėǵſeǵṭ kėzeitètni Hèſtėꝛnc̣ mėńèkėzèiėꝛt ⁊ eggèſo̗lètiėꝛt mēden fèiedèlmèknc̣ ⁊ o̗ gèꝛmėkinc̣  Es ada nugolmat mēden vidėkėcnc̣  ⁊ aiādokokat ozta o̗== ==ièlės nagſaǵa zèꝛēt 
Eszt	2	19	Es mv̇do̗n maſodzer es zu̇zėc kèꝛèſtètnėnc̣ ⁊ gv̇ytètnènc̣  Maꝛdocheus lakozik== ==uala kiꝛalnac aitaian  
Eszt	2	20	Es mėg èſter o̗ paꝛačolatʼtʼa zėꝛēt mėg== ==nem ièlentėttè== ==uala o̗== ==hazaiat ⁊ o̗== ==nepet  Meꝛt valamit az paꝛančol uala / Hèſter mėgtaꝛtʼa== ==uala  ⁊ mēdėnėkèt vgan tėzen vala  mēt az v̇do̗bèn zoꝛǵalmazik== ==uala  kibèn o̗tèt kičènèdſeǵėbèn ėltèti== ==uala 
Eszt	2	21	Az v̇do̗bèn  /·kibèn/ · azèt Maꝛdocheus kiꝛalnac aitaian lakozik== ==uala · mėghaꝛagunac · Ba[tha]gathan ⁊ Taꝛes  kiꝛalnac kèt mèddo̗y  kic aitoc [v] taꝛtoc valanac  ⁊ az èlo̗ palotanac kv̇zo̗bèn ièlėſkėdnc̣ vala · ⁊ akaꝛanac kiꝛalꝛa tamadni · ⁊ o̗tèt mėǵo̗lni ·
Eszt	2	22	kit Maꝛdocheus megtuda / Es leǵottan mėgizènė heſter kiꝛalnėnac · ⁊ az kiꝛalnac Maꝛdocheuſnac nèuėbo̗l  ki o̗nèki èz allatot mōdotta vala 
Eszt	2	23	Mėgkèꝛèſtètec  ⁊ mėglėlèttètėc  ⁊ mōnaic az akazto fara akaztatėc  Es paꝛāčoltatec / Hiſtoꝛiacba  ⁊ iꝛattatėc  èztèndo̗c zėꝛēt lo̗t dolgoknac ko̗nuėbè kiꝛal èlo̗t// 
Eszt	3	1	Ezec vtan Aſuėꝛus kiꝛal felmagaztata Amant  Amaditinèc fiat  ki vala Aǵaǵ nèmzètėbo̗l  Es vèto o̗ zèkit mēden [nèmzètėc] fèiedèlmèc felėt  mėllèkèt val== ==uala ·
Eszt	3	2	⁊ o̗== ==menden zolgay  kic a polotanac aitaiban lakoznak== ==uala , tèꝛdėkèt lehaitʼak== ==uala  ⁊ Amāt ymaggak== ==uala  mẻt a čazar vg paꝛančolt== ==uala o̗nèkic  Maꝛdacheus čac o̗nmaǵa nem hait== ==uala tèꝛdėt  ſem ymagga== ==uala o̗tèt 
Eszt	3	3	Kinc̣ a== ==kiꝛalnac gèꝛmėki mondanac  kic a palota aytaiban lakoznak== ==uala  Miꝛè ėgèb[t]ècto̗l Heſter mėgualuan nem taꝛtod kiꝛalnac paꝛāčolatit 
Eszt	3	4	Es mv̇do̗n èzėkèt gakoꝛta mōdanac  ⁊ az nē akaꝛna [o̗tèt] mėghalgatni  mėghiꝛdètėc Amānac · kėuāńa== ==uala megtudni  ha mėgmaꝛadna è== ==to̗ꝛuėnbèn · meꝛt nèkic megmondotta vala ſidonac o̗magat lėnni 
Eszt	3	5	Kit mikor hallot volna Amā  ⁊ bizonſaǵoſt mėgbizoneitotta== ==uolna  hog Maꝛdocheus o̗nèki nem haitana tèꝛdėt  ſem ymadna o̗tèt  iǵėn mėghaꝛaǵuec 
Eszt	3	6	⁊ ſem̄ieꝛt vėuė èz egꝛè  Maꝛdocheuſꝛa èꝛèztèni o̗ kèzet  Meꝛt hallotta vala  hog ſido nėmzèt volna  Es inkab akaꝛa menden nèmzètėt ſido èluèztèni · kic valanac Aſueꝛuſnac oꝛzaǵaban 
Eszt	3	7	Elo̗ honapban  kinc̣ nèuè Nizan  Aſueꝛus oꝛzaglattanac xij  èztèndèiebèn èꝛèztètec nil èdènbè  ki Hebėꝛo̗l mōdatic fuꝛnac  Amā[nac] èlo̗t  melʼ napon ⁊ melʼ honapban ſidoc [nèmzètėnc̣] nèmzètenc̣ kellene mėgo̗lètni  Es kimėnè xij  honap  ki [ha] hiuattatic Adaꝛnac 
Eszt	3	8	Es mōda Aman Aſueꝛus kiꝛalnac  Vagon nėp èlhimlètėt te oꝛzagodnac menden videki zeꝛēt · egmas maſictol mėgvalaztot  vy to̗ꝛuėnėckèl èltèttètic ⁊ ceꝛimoniackal · ānac felėttė kiꝛalnac zeꝛzeſit ⁊ mėgutalo  meꝛt nē illik[uala] te oꝛzaǵodnac  hog ǵonozba nèuèkėggėc haladėc miat 
Eszt	3	9	ha te nèked kėl  zėꝛėzièd  hog èluèzien  ⁊ tiz èzėr giꝛat adoc te penzėd o̗ꝛizo̗io̗nèc 
Eszt	3	10	Azeꝛt vėuė kiꝛal a gv̇ꝛot o̗ kèzėbo̗l  kiuèl ėltèttètik== ==uala , ⁊ ada o̗tèt Amānac  Amadithi fianac Aǵaǵ nèmzètebo̗l  ſidoc èllènſėǵinc̣ 
Eszt	3	11	Es mōda o̗ nèki  Az èz u̇ſto̗t  mėllèt fogać  tied legē  ā== ==nėpꝛo̗l teg  a mi nèkėd kėl 
Eszt	3	12	Es hiuattatanac kiꝛalnac iꝛoy az èlo̗ hoban  Niſambā  Azon honac xiij  napian  ⁊ mėgiꝛattatec  ment paꝛančolta== ==uala Aman kiꝛalnac mēden fèièdèlmihėz ⁊ vidėkeknèc biꝛaihoz ⁊ kv̇lō̗b nèmzètechėz  valamelʼ nèmzèt [halhatta vala] oluaſhatʼtʼa== ==uala  ⁊ halhatta== ==uala nèlʼuèknc̣ kv̇lo̗mbo̗zètè zėꝛent  Aſueꝛus kiꝛalnac nèuėbo̗l · ⁊ a== ==lèuèlèc o̗ gv̇ꝛo̗iėuèl iègzèttèk== ==uala== ==m̄g ·
Eszt	3	13	èlèꝛèztètėnèc kiꝛalnac foloy menden videkecbè  hog mēden ſidoc mėgo̗lèttètnenc̣  ⁊ èlto̗ꝛlèttètnėnc̣  gèꝛmėkto̗l== ==foguā mēd vėniglèn · apꝛodokat ⁊ nèmbėꝛièkèt  eg napon  az az a== ==tizenkèt honac tizèn nègèd  ki hiuattatic Adaꝛnac · ⁊ o̗== ==iauoc èlraǵattatnanac 
Eszt	3	14	èz ep̄laknac keḍ taꝛtalmoc èz volt  hog menden vidèkec tuggac  ⁊ magokat kėzehėc a· mėgmōdot napꝛa 
Eszt	3	15	Es a folʼoc  kic èꝛèztèttèk== ==uala , ſiètnèk== ==uala bèto̗ltèniec kiꝛalnac paꝛāčolatʼtʼat  Es legottan Suſiſban felfu̇ggèztètec è== ==pāčolat Hèſter kiꝛaltol  ⁊ Aman vèndėǵſėǵėt zolgaltat== ==uala  ⁊ mēden ſidoc  kic a vaꝛoſban valanac  ſiꝛnak== ==uala ⁊ct] 
Eszt	4	1	Kikèt mikor hallot== ==uolna Maꝛdocheꝰ  mėǵmètèlė o̗ ꝛuhait · ⁊ ſacba o̗lto̗zec  ⁊ hamuual fèiet mėghimtuen  ⁊ a vaꝛos ko̗zèpinc̣ vćaian nag zoual v̗uo̗lt vala · mutatuan o̗== ==lėlkėnèc kèſèꝛo̗ſegėt ·
Eszt	4	2	⁊ è ſiꝛaſſal a palotanac aitayhoz maza / Meꝛt nem vala mėlto ſakba o̗lto̗zo̗tnc̣ kiꝛal tèꝛèmėbè bèmēni 
Eszt	4	3	Es mēden vidėkėcbèn  vaꝛoſocban ⁊ hèlèkėn  mėllèkꝛè kiꝛalnac è== ==kėgetlèn zèꝛzėſè iutot== ==uala · nag gazolat vala a ·ſidoknal  bo̗it  oꝛdeitas ⁊ ſiꝛalom  ſackal ⁊ hamuckal ėltèttètnc̣ vala agėꝛt 
Eszt	4	4	Bèmėnėnc̣ kèdeǵ Eſteꝛnc̣ leani ⁊ a mèddo̗c  ⁊ mėghiꝛdètėc o̗nèki  kit haluā igėn mėgyèdè  ⁊ èꝛèztè ꝛuhat  hog a ſac èluètuėn reia vēneiè  kit vēni nē akaꝛa 
Eszt	4	5	Es hiuan mèddo̗ Achatot  kit kiꝛal zolgaol adot [o̗nèki] vala [o̗]nèki  paꝛāčola  hog Maꝛdocheuſhoz mēnè  ⁊ mėgtanolna o̗to̗llo̗  miꝛè tēnė èzt 
Eszt	4	6	Es kimēnuen Achat mènè Maꝛdocheuſhoz  ki al== ==uala a== ==vaꝛoſnac vćaiaban a polotanac aitaia èlo̗t 
Eszt	4	7	ki mėgièlėntė nèki mēdenėkèt  mėllèc to̗ꝛtėntèk== ==uala  mikeppē Aman iǵėꝛtè volna  hog kiꝛalnac kēčibė a ſidok[nac]eꝛt adna èzu̇ſto̗t :
Eszt	4	8	⁊ a paꝛāčolatnac [e]èxemplaꝛat  ki fug== ==uala Suſiſbèn  ada nèki  hog kiꝛalnenac megmutatna  ⁊ o̗tèt imtènė  hog bèmēnè kiꝛalhoz  ⁊ onzollana o̗tèt o̗== ==nėpėiẻt 
Eszt	4	9	Es megfoꝛdola Achad  meghiꝛdète Heſteꝛnc̣ mēdenėkèt  mėllèkèt [hallottuolā] Maꝛdocheus mōdot== ==uala 
Eszt	4	10	Ki fèlèlè nèki  ⁊ paꝛančola  hog mōdana Maꝛdocheuſnac 
Eszt	4	11	kiꝛalnac mēden zolgay ⁊ menden vidėkėc  mėlʼlʼèc o̗ paꝛančolattʼa alat vadnac  vꝛaſaga alat vadnac  ėſmèꝛtėc  hog akar fèꝛfiv  akar nèmbeꝛi [bè] hiuatlan bèmėnè̄d kiꝛalnac palotaiba  menden kètſeg== ==nèlku̇lo̗n legottā megolèttèſſėc / Ha nem čac talantal kiꝛal az aꝛań vèzzo̗t o̗hoziaia noitāga kègèmèſſėgnc̣ iǵeieꝛt  ⁊ vg ėlhèt  Én azeꝛt mikėppē mèhètėc bè kiꝛalhoz  ki ym̄ar haꝛmić napocban nem vagoc hiuattatot o̗hoziaia ·
Eszt	4	12	kit mikor hallot volna Maꝛdocheus 
Eszt	4	13	eſmėg paꝛāčola eſteꝛnc̣  mōduā  Ne alahad  hog čac te lelkedèt zabadeitod== ==m̄g  meꝛt kiꝛalnac hazaban vag mēden ſidoc felėt 
Eszt	4	14	mẻt ha ma vèztèglèndèz  ėgèb okkal zabadoltatnac meg a ſidoc  ⁊ te ⁊ te atadnac haza èlvèztèc  Es ki èſmèꝛtè  talātal azeꝛt io̗ttèl èz oꝛzagba  hog èz illèn v̇do̗cbèn ièlēnèl== ==m̄g 
Eszt	4	15	Es eſmėg Heſter èz igėkèt paꝛančola Maꝛdocheuſnac 
Eszt	4	16	Meńńèl  ⁊ gv̇h egbè mēden [nè̄zètekèt] ſidokat  kikèt lėlèndèz Suſiſban  ⁊ ymaggatoc èn ėꝛtèm  nė egètec  ⁊ nė igatoc haꝛom napocban ⁊ haꝛom eyiecbèn //  Hèſter èn es èn zolǵalo lanīmal azōkèppèn bo̗ito̗lo̗c  Es tahat hiuatlan bèmėgec kiꝛalhoz  to̗ꝛuē èllèn tėuėn aduan èn magamat halalnac ⁊ vèzedèlmnc̣ 
Eszt	4	17	Es vg èlmėnè Maꝛdechus  ⁊ to̗n mēdėnėkèt  mėllèkèt o̗nèki Heſter paꝛančolt== ==uala// 
Eszt	5	1	HAꝛmad napon kedėǵ o̗lto̗zec Heſter kiꝛali ꝛuhacba  ⁊ allapėc a== ==kiꝛali haznac pituaꝛaban  ki vala bèn kiꝛal haza èllènėbè  Es az v̇l== ==uala o̗== ==zèkin a polotanac tanalč taꝛtoiaual a haz aitaia èllèn 
Eszt	5	2	Es mikō latta== ==volna Hèſtėr kiꝛalnet allatta allatta  kellètec o̗ zemèinèc  ⁊ ki noita az aꝛań vèzzo̗t o̗ èllènè  mėllèt taꝛt== ==uala kèzėbèn  Ki vėpuėn mėgapola o̗ vèzzèienc̣ vègėt 
Eszt	5	3	Es mōda o̗nèki kiꝛal  Eſter kiꝛalne  mit akaꝛz  melʼ te kėꝛėſėd  Ha èn oꝛzagōnac fèlėt megkėꝛèndėd  ⁊ adatic nèkėd 
Eszt	5	4	Es az fèlèlè  ha kiꝛalnac kel  kėꝛlèc  hog io̗y èn hoziam ma a vèndėǵſeǵbè  mellèt kėzeitėttèm  ⁊ Aman te vèlèd 
Eszt	5	5	Es legottā kiꝛal mōda  Hamar hyiatoc Amant  hog èngèggèn eſter akaꝛatʼtʼanac  Es vg io̗uènc̣ kiꝛal ⁊ Aman a vèndėǵſeǵbè  mėllèt kiꝛalne [o̗]nèkic kėzeitėt== ==uala  alkotot== ==uala 
Eszt	5	6	Es miutan kiꝛal bo̗uō̗ it== ==uolna  mōda nèki  Mit kėꝛz  hog adaſſec te nèkėd  ⁊ mīèmo̗ allateꝛt keꝛz  Ha èn oꝛzaǵōnac felėt mėgkėꝛ[è]n[d]ėd  ⁊ [adatic] ńèꝛed 
Eszt	5	7	kinèc fèlèlè Eſter  En kėꝛėſem ⁊ onzollaſom èzec 
Eszt	5	8	Ha lėltèm malaztot kiꝛal zemelè èlo̗t  ⁊ ha kiꝛalnac kėl  hog agga ènnèkėm  mit kėꝛėc  ⁊ èn kėꝛeſemèt bèto̗lčo̗  io̗yio̗n kiꝛal ⁊ Aman a vèndėǵſėgbè  mellèt kėzeitėttē o̗nèkic  ⁊ holnap kiꝛalnac mėgnitom èn akaꝛatomat 
Eszt	5	9	Es vg Amon ki mėnè ā== ==napō  o̗ꝛo̗luėn ⁊ viǵan  Es mikor latta volna Maꝛdocheuſt v̇lèttè a polatanac aitaia èlo̗t  ⁊ nem čac fel== ==nem ko̗lt== ==uolna o̗ èlo̗tto̗  dè valobizon o̗ v̇lėſenc̣ hèlėbo̗l ingen ſem mozdola · igen meghaꝛaguėc 
Eszt	5	10	⁊ o̗ haꝛaǵiat èltitkol[a]uan foꝛdola o̗== ==hazaba · ⁊ vg egbè hiua o̗== ==baꝛatit ⁊ Zaꝛeſt  o̗ fèlèſeget o̗hoziaia 
Eszt	5	11	⁊ mėgmōda azoknac o̗ kazdaǵſaginac nagſagat ⁊ o̗ fiaynac ſèꝛèǵėt  ⁊ mėnè dičo̗ſėǵǵèl o̗tèt kiꝛal felèmèltè volna mēden fèiedèlmi ⁊ o̗== ==zolgai fėlėt 
Eszt	5	12	Es èzec vtan mōda  Eſter kiꝛalnė ⁊ ėgèbèt ſenkit to̗llēto̗l megualua kiꝛallal a vèndėǵſėè nem hiut  kinèl holnap es èbėllèndo̗ vagoc kiꝛalʼlʼal 
Eszt	5	13	Es mv̇do̗n mend èzèkèt valʼlʼam  ſēmit nē alaitom èn magam vallatomat  miglèn Maꝛdocheus ſidot [laſſam] v̇lèttè latom a kiꝛali kapu ko̗zo̗t 
Eszt	5	14	Es fèlèlėnc̣ nèki zaꝛes  o̗ fèlèſege  ⁊ egèb baꝛati  Paꝛāčolʼ alkotni iǵėn magas Hèſter akazto fat  o̗tuèn ko̗ńo̗klètnè magaſſag vallot  ⁊ kiꝛalnac mōg holual  hog Maꝛdocheus akaztaſſec reiaia  ⁊ ig viǵan mėg kiꝛallal a vèndėǵſeǵbè  ⁊ kèllètėc o̗nèki è== ==tanalč  ⁊ paꝛančola mėgalkotni a== ==magaſſėgo̗ kėꝛeztet 
Eszt	6	1	AZ eyiet kiꝛal alaſ== ==nal ku̇l mulata[m] èl · ⁊ paꝛāčola o̗maǵanac hozattatni èlo̗ idèknc̣ hiſtoꝛiait ⁊ èztèndo̗k[nc̣] zėꝛēt lo̗t dolǵoknac kō̗vèyt  Kit mikor o̗ èlo̗tto̗ oluaſtatnanac 
Eszt	6	2	iutanac a hèlꝛè  hol iꝛuan vala  Mikėppèn m̄ghiꝛdèttè volna Maꝛdocheus Bagatānac ⁊ Taꝛès mèddo̗knc̣ alnokſaǵokat  akaꝛuaioc Aſuėꝛus kiꝛalt mėgo̗lniec 
Eszt	6	3	Kit mikor kiꝛal hallot== ==uolna  mōda  Maꝛdocheus mīèmo̗ tiztėſſėgėt è== ==hv̇ſėǵeꝛt ko̗uètėt  auag iutalmat  Es a kiꝛalnac zolǵai ⁊ zolgaloi mōdanac  Mēdėnėſto̗l== ==fogua ſem eg ėꝛdėmėt nem vo̗t 
Eszt	6	4	⁊ lėgottā kiꝛal mōda  ki vagō a pituaꝛban  Valobizon Aman a kiꝛali haznac [pitvaꝛaban] bèlſo̗ pituaꝛaba mēt== ==uala bè  hog kiꝛalt igèhėtnė  hog Moꝛdocheuſt paꝛāčolna az akazto fara zègèztètni  melʼ nèki kėzeitètėt vala 
Eszt	6	5	Es a gèꝛmėkėc fèlèlėnèc  Aman al a pituaꝛban  Es mōda kiꝛal  Io̗yiō̗ bè 
Eszt	6	6	Es mv̇do̗n bè io̗t== ==uolna  mōda ānac  Mi kellen lēni a==  ==feꝛfivnac  kit kiꝛal aieit tiztelni  Gondoluan Amon  o̗== ==zv̇uebèn alaituā  hog kiꝛal ėgèbèt ſenkit ne akaꝛna tiztelni  hanem o̗t 
Eszt	6	7	Fèlèlè  az èmber  kit kiꝛal aieit tiztelni 
Eszt	6	8	kiꝛali ꝛuhacba kėl o̗lto̗ztètni  ⁊ a== ==loꝛa vètni  ki kiꝛal nèꝛǵè alol vagon  ⁊ kiꝛali koꝛonat o̗ fèiebè vėnni 
Eszt	6	9	⁊ kiꝛalnac [èlo̗ſ] èlo̗lſo̗ fèiedèlmi [ko̗] ⁊ nagobbi ko̗zzo̗l taꝛča o̗== ==lauat  ⁊ a vaꝛos vćain iaꝛuan v̇uo̗lčo̗n  ⁊ mōgō  Ig tizteltètic  valakit kiꝛal akaꝛād tiztėlni 
Eszt	6	10	Es vg kiꝛal mōda nèki  Siès  ⁊ ſtolat vėuen ⁊== ==a== ==louat  tėg  mēt bèzellėttèl  ſido Maꝛdocheuſnac  ki v̇l a polotanac aitai èlo̗t  O̗ꝛizkėggèl  hog ſēmit èzecbo̗l  melʼlʼekèt bèzellèttèl  meg== ==ne hag 
Eszt	6	11	Es vg Aman vėuė a ſtolat ⁊ a== ==louat  ⁊ Maꝛdocheuſt bèlė o̗lto̗ztètuē  a vaꝛoſnac vćaian ⁊ a loꝛa vètuėn èlo̗lkèli== ==uala  ⁊ v̇uo̗lt== ==uala  è== ==tiztėſſėgnc̣ mėlto  valakit kiꝛal akaꝛād tiztelni 
Eszt	6	12	Es meǵfoꝛdola Maꝛdocheus a palotanac aitaiaꝛa · ⁊ Aman ſiètè mēni o̗== ==hazaba  zomoꝛoduan ⁊ fèiè bèfėdvėn 
Eszt	6	13	Es taꝛeſnèc  o̗ fèlèſeǵenc̣  ⁊ baꝛatinac mėghiꝛdète mēdenėkèt  mėllèc o̗nèki to̗ꝛtėntėk== ==uala  Kinc̣ fèllènc̣ a== ==bo̗lčèc  kikèt ual vala a== ==tanalčban  ⁊ o̗== ==fèlèſėǵè  Ha Maꝛdocheꝰ  ki èlo̗t lė kèzdettèl èſnėd  a· ſidoc nèmzètebo̗l vagō  nem alhać nèki èllènè  dè lė èſėl o̗ zèmėlè èlo̗t 
Eszt	6	14	Meg èzėkèt bèzellèttèc  io̗uėnèc kiꝛalnac mèddoy  ⁊ o̗tèt hamar kėnze-@@ꝛeitec Hèſter /·a vèndėǵſegbè/ · mēni  mėlʼlʼèt kiꝛalnė azzon kezeitėt== ==uala 
Eszt	7	1	ES vg bèmėnè kiꝛal ⁊ Aman  hog innėc kiꝛalne azzonnal 
Eszt	7	2	Es monda nèki kiꝛal Maſod napon es · mi vtan mėghèuo̗lt volna boꝛꝛal  Eſter  mėlʼ te== ==kėꝛėſėd  hog adaſſec te nèkėd  ⁊ mit akaꝛz lenni  ha èn oꝛzagōnac fėlėt mėgkėꝛèndėd  ńèꝛėd 
Eszt	7	3	Kinc̣ az fèlèlè  O  kiꝛal  ha malaztot lėltèm te zėmèidbèn  ⁊ ha kel tenèkėd  oggad== ==meǵ èn lelkėmèt  kieꝛt kėꝛėc  ⁊ èn nėpèmèt  kieꝛt onzollac ·
Eszt	7	4	meꝛt èn ⁊ èn nėpèm èladattattōc  hog mėǵto̗ꝛèttèſſo̗nc  mego̗lèttèſſo̗nc  ⁊ èluèzio̗nc  avay== ==ha zolgacba [auag] ⁊ zolgolo lʼanocba èladattatnāc  ⁊ tv̇ꝛhèto̗ ǵonoz volna  ⁊ ńèǵuėn vèztèglènēc  Ma keḍ mv̇ [kègėtlènſegō̗c] èllènſegō̗c  kinc̣ kègėtlènſėǵė kiꝛalꝛa foꝛdolt 
Eszt	7	5	Es fèlèluėn Aſueꝛus kiꝛal mōda  Ki èz ⁊ mīèmo̗ hatalmo  hog èzėkèt mèꝛėziè tēni 
Eszt	7	6	Es eſter mōda  è== ==mv̇ mētol ǵonozb titkon valo ⁊ niluan valo èllènſegō̗c èz Aman  Kit az haluan iǵėn felėttė felėmėc  kiꝛalnac oꝛcaiat ⁊ kiꝛalnė azzonėt nē viſèlhètė zènuèdni 
Eszt	7	7	Kiꝛal keḍ mėghaꝛaguā felkèlè  ⁊ a vèndėǵſėgnc̣ hèleꝛo̗l bèmėnè a== ==fackal plātaltatot kèꝛtbè  Es Aman felkèlè  hog Eſter kiꝛalnėt kėꝛnė o̗== ==lelkeieꝛt  meꝛt mėgėſmèꝛė kiꝛaltol a nèki kezeitètėt ǵonozt 
Eszt	7	8	Ki  mikor megfoꝛdult volna az oltouańoknac kèꝛtebo̗l  ⁊ bèmēt volna a vèndėǵſegnc̣ hèleꝛè  lėlè Amant az agꝛa omoluā  kibèn Eſter fekzėn vala  ⁊ mōda  Kiꝛalnė azzōt ⁊ feko̗t meg== ==akaꝛia ńomoꝛeitani èn ièlėn voltomban  èn [iè] hazamban  kiꝛalnac [meǵ]igeie meg o̗ zaiabol [vala] ki nem mėnt vala  ⁊ lėgottan bèfedėc o̗ oꝛćaiat 
Eszt	7	9	Es monda Aꝛbona  eg a== ==mèddo̗c ko̗zzo̗l  kic alnak== ==uala kiꝛalnac zolgalatʼtʼaban  Ime a== ==fa  kit Maꝛdocheuſnac alkotot vala  ki zolt kiꝛalėꝛt  al[mānac] Amānac hazaban  valuan o̗tuèn ko̗no̗klètnè magaſſsǵot  Kinèc mōda kiꝛal  Akaziatoc fel o̗tèt aꝛꝛa 
Eszt	7	10	Es vg Aman felakaztatec az akazto fara  kit kėzeitėt vala Maꝛdoheuſnac  ⁊ kiꝛalʼnac haꝛagia[c] megnugouec// 
Eszt	8	1	A Nnapocban Aſueꝛus kiꝛal[nac] Amānac  a== ==ſidoc èllènſėǵenèc hazat ada Eſter kiꝛalnenac  Es Maꝛdocheus bèmėnè kiꝛalnac oꝛcaia èlèibè  Meꝛt Eſter mėǵualla nèki  hog o̗== ==batta volna 
Eszt	8	2	Es kiꝛal vėue a== ==gv̇ꝛo̗t  kit paꝛāčolt vala Amātol mėgvēni  ⁊ ada Maꝛdocheuſnac  Heſtėr keḍ zeꝛze Maꝛdocheuſt o̗== ==hazā 
Eszt	8	3	Azockal ⁊ nem ėleǵuėn èſec kiꝛalnac labaihoz  ⁊ ſiꝛa  ⁊ bèzėllè o̗nèki  imada  hog a Aǵagitai Amānac ǵonoſſaǵat ⁊== ==o̗== ==mēto̗l Heſter gonozb titk alſaǵit  mėllèkèt ǵondolt== ==uala a· ſidoc èllèn  paꝛāčolna mėgſēmeitèni 
Eszt	8	4	Es az o̗ zokaſabol a· kiꝛali aꝛań eſtapot ki noyta kèzėuèl  kiuèl kègèlmèſſeǵnc̣ iègè mutattatik== ==uala  Es az felkèluen [paꝛāčola] alla o̗ èlo̗tto̗ 
Eszt	8	5	⁊ mōda  Ha kiꝛalnac kel  ⁊== ==ha malaztot lėltèm o̗  zėmèibèn  ⁊ èn kėꝛėſem nem lattatic o̗nèki èllèn valonac lenni  Onzollac  hog vy lèuèlèckèl Amānac  a== ==ſidoc èllènkėdo̗inèc ⁊ èllènſegenc̣ o lèuèli m̄gfègėſſènc̣  [kikèt] kickèl azokat paꝛāčolta vala èluèztèni kiꝛalnac mēdėn vidėkėbèn 
Eszt	8	6	Mėꝛt mikėppèn zènuèdhètėm èn nėpèmnèc halalat ⁊ mego̗ldo̗clètėt 
Eszt	8	7	Es Aſueꝛus kiꝛal felèlè Eſter kiꝛalnėnac ⁊ ſido Maꝛdocheuſnac  Amānac hazat attam Eſter kiꝛalnėnac · ⁊ o̗tèt paꝛančoltam a== ==keꝛėztꝛè · akaztatni · meꝛt mèꝛėzkėdėt[uala] o̗== ==kèzėt a== ==ſidocꝛa èꝛèztèni 
Eszt	8	8	Azeꝛt a== ==ſidoknac iꝛiatoc  mikēt nèctėc kėl  kiꝛalnac nèuėbo̗l · a lèuèlèkèt èn gv̇ꝛō̗mèl mėgiègėzuėn  Meꝛt è vala zokas  hog a lèuèlèknèc  mėllèc kiꝛal nèuėbo̗l èꝛèztètnc̣ vala · ⁊ o̗ gv̇ꝛo̗ièuèl megiègzèttèt[tè]nèc vala · ſėnki èllènè mōdani nė mèꝛnè 
Eszt	8	9	Es hiuattatuā az iꝛaſtudokat ⁊ kiꝛal lèuèli iꝛokat · vala kèdeǵ a== ==haꝛmad honac idèiè  ki nèuèztètic Sibānac  xxiij  napian iꝛattatanac è== ==lèuèlèc  mēt Maꝛdoꝰ akaꝛta== ==uala / a ſidochoz ⁊ a fèièdèlmèchez ⁊ a ſafaꝛochoz ⁊ a== ==biꝛachoz  ki zaz huzon hèt vidėkėken indyatoll== ==foguā Etiopiaiglan vꝛalkodnak== ==uala  videknc̣ · ⁊ vidėknc̣ · nėpnèc ⁊ nėpnèc · o̗== ==ńèlʼuèc ⁊ bo̗to̗io̗c zėꝛėnt  ⁊ diknac  mēt oluaſhatʼtʼak== ==uala  ⁊ halhatʼtʼak== ==uala 
Eszt	8	10	Es a== ==lèuèlèc  mėlʼlʼèc kiꝛalnac nèuėbo̗l èꝛèztètnc̣ vala  o̗== ==gv̇ꝛo̗ieuèl iègzèttètėnc̣ mėǵ  Es èlèꝛèztec a== ==folʼoctol  kic mēden videc zeꝛēt foloſuan az o lèuèlèkèt vy ko̗uètſeǵėckèl èlo̗l kèlnėc 
Eszt	8	11	Kicnèc paꝛāčolt== ==uala kiꝛal  hog a== ==ſidoknac zolnanac menden vaꝛoſoc zėꝛėnt  ⁊ egbè paꝛāčolnanac gv̇lèkėzni  hog o̗ lėlkekèꝛt allananac  ⁊ o̗== ==mēden èllènſegė[c]kèt  ⁊ o̗ gèꝛmėkėckèl  o̗ fèlèſegeckèl ⁊== ==o̗== ==mēden hazockal mego̗lnėc  ⁊ èlto̗ꝛlènėc 
Eszt	8	12	Es mēdē vidėkėc zeꝛēt zėꝛzèttètėc go̗zo̗dèlmnèc eg== ==napia  az az Adaꝛnac  a· xij  honac xiij  napian 
Eszt	8	13	Es az Ep̄lanac taꝛtalma èz volt  hog mēden fo̗ldècbèn ⁊ nėpècbèn  kic Aſueꝛus kiꝛal paꝛāčolatʼtʼa ala èngèztèltèttèk  ièlėn ėſmèꝛè[t]tėkꝛè lēnè a== ==ſidokat kėzėknc̣ lēniec o̗ èllènſegėkꝛo̗l go̗zo̗dèlmèt vēniec 
Eszt	8	14	Es ki mėnenc̣ a== ==goꝛs foloc a· ko̗uètėkèt èlo̗lkèluėn  ⁊ kiꝛalnac paꝛāčolatʼtʼa Suſiſban fel fu̇ggèztètėc 
Eszt	8	15	Maꝛdocheus kèdėǵ a polatobol ⁊ kiꝛalnac zėmėlè èlo̗l kimēuē Heſter fènlik== ==uala kiꝛali ꝛuhacban  Iacintinos zino̗ècbèn ⁊ èǵ zino̗uècbèn  aꝛań[at] koꝛonat viſèluėn o̗ fèiebèn ⁊ fėdėztètuėn ſèlėm palaſtal ⁊ baꝛſōńal · ⁊ mēden vaꝛos vigadot  ⁊ o̗ꝛo̗lt 
Eszt	8	16	A== ==ſidoknac keḍ lattatot vy vilaǵoſſaǵ tamadni  O̗ꝛo̗m  tiztėſſeǵ ⁊ vigaſaǵ ·
Eszt	8	17	mēden nėpèknèl  vaꝛoſocban ⁊ vidėkėcbèn  valahoua kiꝛalnac paꝛāčolatʼtʼa iut== ==uala · gėnėꝛkėdètnc̣ viǵaſaga čudalatos · ⁊ vèndegſegec ⁊ innèpnapoc  ānėꝛa  hog ſokac mas nèmzètėcbo̗l ⁊ [ſokaſb] zokaſbol o̗ zėꝛzètėckèl ⁊ [zeꝛzèteckèl] ceꝛimoniaiockal eggèſo̗lnc̣ vala  Meꝛt è== ==ſido nèwnc̣ igėn nag== ==felèlmè hatot vala== ==m̄g mēdėnėkèt 
Eszt	9	1	Azeꝛt a xijḍ  honac  kit ymar èlèztėb Adaꝛnac mōdnak[uala]  xiijḍ  napian  mv̇do̗n mēden ſidoknac mego̗ldo̗klėſėc kėzeitètik== ==uala · ⁊ o̗ èllènſėgec aieitac== ==uala o̗ vėꝛekèt  mėǵ az èllē  a· ſidoc o̗ꝛègbèc kèzdėnc̣ lēni · ⁊ o̗maǵokat o̗ èllènſegekꝛo̗l meǵdyadalmazni 
Eszt	9	2	Es egbè ǵv̇lèkezėnc̣ mēden ko̗falos vaꝛaſoc zėꝛēt  ⁊ ko̗ falotlan vaꝛaſocban  lac hèlėcbèn ⁊ ėgèb hèlʼėcbèn  hog ki tèꝛièztènėc o̗ èllènſeǵėc ⁊ o̗ v̇ldo̗zo̗ioc èllèn · ⁊ ſenki nē mèꝛėzik== ==uala èllènèc allani · azeꝛt  [o̗] hog o̗ fėlèlmėknc̣ nagſaga mēden nėpèkèt meghatot vala 
Eszt	9	3	Mẻt es a== ==uidekecnc̣ fèiedèlmi  bizay ⁊ ſafaꝛi ⁊ mēden meltoſaǵ  kic mēden hèlekėn ⁊ mvuèlkedėſeken ièlėſkėdnc̣ vala  felmagaztatʼtʼak== ==uala a== ==ſidokat Maꝛdoheuſnac felèlmeieꝛt ·
Eszt	9	4	kit a== ==polotanac fèiedèlmėnc̣ lēni ėſmèꝛtènc̣== ==uala / Es o̗== ==nèuėnèc hiꝛè egmēden napon nèuèkedik== ==uala  ⁊ mēdėnėknc̣ zaiaban gakoꝛta foꝛǵodik vala 
Eszt	9	5	Es ig a== ==ſidoc mėgvèꝛėc o̗ èllènſegėkèt igėn nag čapaſſal  ⁊ mėgo̗lėc [azokat] o̗kèt  meǵaduan o̗k azoknac  mėllèkèt o̗nèkic tēniec kezeitėttek== ==uala 
Eszt	9	6	annėꝛa  hog Suſiſban ⁊ o̗t zaz ſeꝛfiakat o̗lėnèc meǵ  ⁊ Aǵǵagitay Amānac  a== ==ſidoc èllènſegenc̣ tiz fiayt  kicnc̣ nèuėc èzec 
Eszt	9	7	Faꝛſandata ⁊ Dèlfon ⁊ èſfata
Eszt	9	8	⁊ Foꝛata ⁊ Adalia ⁊ Andata
Eszt	9	9	⁊ Mèſta ⁊ Aꝛiſay ⁊ Aꝛiday ⁊ Nayzata /
Eszt	9	10	Kikèt mikỏ meǵo̗ltèk== ==uolna  o̗ vagocbol fozlatot tēniec nem akaꝛanac 
Eszt	9	11	Es legottan o̗ zamoc  kic mėgo̗lèttèk== ==uala Suſiſban  kiꝛalhoz hozattatanac 
Eszt	9	12	Ki mōda kiꝛalnė azzōnac  Suſis vaꝛoſabā a== ==ſidoc o̗t zaz feꝛfiakat o̗ltèk== ==m̄g ⁊ egèbèkèt  Amānac tiz fiayt  mènè o̗ldo̗kleſekèt alaitaz  hog teznèc mēden vidėkėcbèn  Mit kėꝛz touabba  ⁊ mit akaꝛz  hog paꝛāčollac lēni 
Eszt	9	13	Kinc̣ a fèlèlè  Heſter Ha kiꝛalnac kėl  adaſſėc hatalm a== ==ſidoknac  hog mikēt ma to̗ttènc̣ Suſiſban  vgan tegènc̣ holnapon es · Es Amānac tiz fiay akaztaſſanac fel az akazto facꝛa 
Eszt	9	14	Es paꝛāčola kiꝛal  hog vg== ==lė̄nè · ⁊ lėǵottan Suſiſban è paꝛāčolat felfuǵǵèztètėc  ⁊ Amānac tiz fiay felakaztatanac 
Eszt	9	15	A== ==ſidoc egbè gv̇lèkėzuėn Adar honac xiiij  napian  mėǵo̗lèttètėnc̣ Suſiſban haꝛō zaz feꝛfiac  ⁊ azoctol o== ==̗iauoc èl== ==nē vėtèttètenc̣ 
Eszt	9	16	Dè es mēden videkėcbèn  mėllèc kiꝛal vꝛaſaga alat valanac  a== ==ſidoc o̗== ==lelkėkėꝛt allanac o̗ èllènſėǵekèt ⁊ o̗ v̇ldo̗zo̗io̗kèt mėgo̗luē  annėꝛa  hog hètuèn o̗t èzėr mėǵo̗lèttèttèc  tèllèſednėnc̣  ⁊ ſem eggic o̗== ==vagocban ſēmit nē illètè 
Eszt	9	17	Adar honac keḍ xiij  napia mēdėnėknèl ėg== ==vala · a mėǵo̗ldo̗klèt nap · ⁊ xiiijẹḍ  napon o̗ldo̗clèni mėgzo̗nėnc̣  kit zeꝛzenc̣ iǵėn ièlėsnèc lēni  hog azon touabba valo v̇do̗n mēdėn èztèndo̗bèn viǵaſagos vèndėǵſegbè [v̇gèkėznėnc̣] ⁊ gėnėꝛkedètėcbè v̇gèkėznėnc̣ 
Eszt	9	18	Es azoc  kic Suſis vaꝛoſaban az o̗ldo̗klèſt to̗ttėk== ==uala  xiij  napō ⁊ azō honac xiiij  napian  az o̗ldo̗klėſbèn mv̇uèlkėttèc tizeno̗to̗d napian o̗ldo̗clèni mėǵzō̗tènèc  ⁊ azeꝛt azon napot zeꝛzettėc gėńnėꝛkedètėknc̣ ⁊ viǵaſagoknac ièlės innèpėiė 
Eszt	9	19	A== ==ſidoc keḍ  kic a== ==nem ko̗falos vaꝛaſocbā ⁊ falucbā lakoznak== ==uala  Adar honac xiiij  napiat zėꝛzėc vèndėǵſėgbė ⁊ o̗ꝛō̗bè  vghog abban viǵagganac  ⁊ eggic maſiknac èꝛèziėc ėtkècnc̣ [⁊] ėtkèknc̣ [rėzèit] ⁊ gėnėꝛkėdètėknc̣ rėzèit /
Eszt	9	20	Es vg Maꝛdocheus mėgiꝛa mēd èzėkèt  ⁊ bo̗to̗ckèl foglaluā èꝛèztė a· ſidoknac  kic kiꝛalnac mēden videkibèn lakoznac vala  mēd ko̗zèl valachoz  ⁊ mēd mèzzè valochoz 
Eszt	9	21	hog Adar honac tizen nègèd ⁊ tizen o̗to̗d napiat ynnèpėkėꝛt vēnėc  ⁊ èztèndo̗nc̣ mēden foꝛdolatʼtʼaban iǵėn nag tiztėſſėggèl zolǵalnac 
Eszt	9	22	mẻt a ſidoc az [ā] napocban gozo̗dèlmèztėk== ==m̄g o̗ èllènſeǵekè̄]t] o̗== ==magokat  Es ſiꝛalmoc ⁊ gazolattoc o̗ꝛō̗bè ⁊ viǵaſagba foꝛdeitattac · hog èz napoc lēnenc̣ gėnėꝛkedètėknèc  [vi napi] viǵaſaǵoknac napi  hog ėgèmbè egmaſnac èꝛèztènėc ėtkècnc̣ rėzèyt  ⁊ zėǵėnėknc̣ aiandokčakat adnanac 
Eszt	9	23	Es vėuėc a ſidoc ièlės zokaſba mēdėnėkèt  mėllèkèt az v̇do̗bèn kèzdėttènc̣ vala tēni  ⁊ mėlʼlʼèkèt Maꝛdocheus lèuèlèckèl paꝛāčolt vala tēni 
Eszt	9	24	Mẻt Aman  Amandatinac fia Aǵaǵ nèmzètėbo̗l a· ſidoknac èllènſėgè ⁊ èllènkėdo̗io̗  ǵondola o̗ èllènè ǵonozt  hog o̗kèt m̄go̗lnė  ⁊ èlto̗ꝛlènė  ⁊ èꝛèztè Fuꝛt  ki mv̇ nèluō̗ko̗n mōdatic nilnac 
Eszt	9	25	Es èz vtan Hèſter bèmėnè kiꝛalhoz  onzoluan  hog o̗ ǵonoz kizlèlètè kiꝛalnac lèuèliuèl mėgſēmeitètn[c̣]ėnèc · ⁊ a gonoz  mėllèt a· ſidoc èllèn gondolt== ==uala  foꝛdeitatnėc o̗ fèieꝛè  Es èz vtan ⁊ o̗t fiayt zègèzėc a== ==keꝛèztꝛè ·
Eszt	9	26	⁊ az v̇do̗to̗l foguā èz napoc nèuèztèttènc̣ Fuꝛīnac  ·i · nilakė  Azẻt  hog Fvr  az az nil az èdēbè èꝛèztètėt== ==uala  ⁊ mēdenec  mėllèc lo̗ttèk== ==uala ep̄laba  ·i · è== ==ko̗ńo̗nc̣ taꝛtalmaban taꝛtatnac 
Eszt	9	27	valamėllèkèt zènuèttènc̣  ⁊ mėllèkèt èz vtā valtoztattac  vo̗ttėc a ſidoc o̗ reiaioc ⁊ o̗ magzatʼtʼokꝛa  ⁊ mēdėnėckèl  kic zėꝛzètėckèl akaꝛtanac ėggèſo̗lni  hog ſēkinèc nė illėc è kèt napokat ièlės innèpleſ== ==nèlkv̇l èlmlni  Kikèt iras val  ⁊ èztèndo̗knc̣ egèb idèy ko̗uètnc̣ o̗== ==magoknac zo̗nètlèn foꝛdolatocban 
Eszt	9	28	Ezec ā== ==napoc  kikèt ſonha ſem eg== ==fèlèdèt èl== ==nėm to̗ꝛo̗l  ⁊ mēden nèmzètec zolǵallac  kic è vilagnac mēden videkibèn vadnac · ⁊ eg vaꝛos ſinč  kibèn Fuꝛīnac napi  ·i · nilakė  nė taꝛtaſſanac a ſidoctol ⁊ o̗== ==maǵzatʼtʼoctol · kic è [ceỉ] ceꝛimoniackal ko̗to̗ztèttènc̣ m̄g 
Eszt	9	29	èſter kiꝛalne  Abialchèlnc̣ leańa  ⁊ ſido Maꝛdocheus mas ep̄lat ⁊ iꝛanac  hog mēden zèꝛèlmèl èz nap a io̗uēdo̗ v̇do̗bèn ièles ynnèppė zėꝛzèttètnėc 
Eszt	9	30	Es èꝛèztenc̣ mēden ſidochoz  kic Aſueꝛus kiꝛalnac zaz huzon hèt videkibèn lakoznak== ==uala  hog vallananac bėkėſėget  ⁊ foǵadnanac igaſſagot 
Eszt	9	31	taꝛtvan nilaknak napit  ⁊ o̗ idèiebèn o̗ꝛō̗mèl zolgalnac  mikēt Maꝛdocheus ⁊ Hèſtėr zėꝛzèttėk== ==vala  ⁊ azoc fogadac taꝛtanioc o̗nō̗magoc ⁊ o̗ magzatʼtʼoctol bo̗ito̗kèt ⁊ v̇uo̗ltėſekèt ⁊ nilakna napit 
Eszt	9	32	⁊ mēdenėkèt  mėllèk è ko̗ńo̗nèc Hiſtoỉaiaban taꝛtatnac  ki Heſteꝛnc̣ hiuattatic  ⁊ ct] 
Eszt	10	1	Asueꝛus kiꝛal keḍ mēden fo̗ldèt ⁊ tènǵėꝛnc̣ mēden zèǵètit teue ado ala 
Eszt	10	2	kinc̣ èꝛo̗ſſėgè ⁊ fèiedèlmſėgè ⁊ mėltoſaga ⁊ maǵaſſaǵa  kiuèl felmagaztata Maꝛdocheuſt  mėgiꝛattattac Medoſoknac ⁊ peꝛſayaknac kō̗uo̗cbèn 
Eszt	10	3	Es mikėppèn Maꝛdocheus  ſido nèmzètbèli  maſod lo̗t legėn Aſuèꝛus kiꝛaltol  ⁊ nag a ſidoknal ⁊ nag o̗ atʼtʼafiaynac nėpėnèl  kèꝛèſuėn iokat o̗ nėpenc̣  ⁊ bèzeluē azokat  mėllèc o̗ magzatʼtʼanac ilnc̣== ==uala bėkėſėgėꝛè
Eszt	10	3a	Es mōda Maꝛdocheus  iſtènto̗l lo̗ttènc̣ èzec ·
Eszt	10	3b	mėǵèmlèkėztèm az alomꝛol · mėllèt lattā vala  vgā èzenėkèt iègzo̗t · ⁊ ſēmi azocbol hiv nem volt 
Eszt	10	3c	kičeńèd foꝛꝛas  ki nèuèkedėc [ato] fo[ꝛ]lʼoba  ⁊ vilaǵoſſaǵba ⁊ napba foꝛdeitatėc  ⁊ ſoc vizècbè aꝛꝛada  Eſter az  kit kiꝛal vo̗n fèlèſėǵǵė  ⁊ akaꝛa kiꝛalne azzōna lēni 
Eszt	10	3d	A== ==kèt ſaꝛkańoc keḍ èn vagoc ⁊ Aman ·
Eszt	10	3e	a== ==nèmzètėc  kic egbè gv̇lèkėztèk== ==uala  èzec azoc  kic ſidoknac nèuėt èꝛo̗ko̗ttènèc èluèztèni  Heſter èlto̗ꝛlèni 
Eszt	10	3f	èn== ==nèmzètėm keḍ Iſꝛ̄l  ki v̇uo̗lto̗t vꝛhoz  ⁊ vr mėgzabadeitotta o̗== ==nėpėt  Es meǵzabadeitot mv̇nkèt mēden gonozoctol · ⁊ to̗t nag čudakat ⁊ ièlės čudakat nèmzètėc ko̗zo̗t 
Eszt	10	3g	⁊ kèt biꝛodalmakat paꝛačolt lēni  eggèt iſtèn nėpeie ⁊ maſt mēden nèmzètėkė 
Eszt	10	3h	mōnaic biꝛodalm zėꝛzėſbè io̗t Im̄ar az v̇do̗to̗l ⁊ naptol foǵuā iſtèn èlo̗t mēden nèmzètėknc̣ 
Eszt	10	3i	⁊ mėǵèmlèkėzėt vr o̗== ==nėpėꝛo̗l  ⁊ iꝛgalmazot o̗ o̗ꝛo̗klètènc̣ 
Eszt	10	3k	Es mėǵtaꝛtatnac èn napoc Adaꝛnac honapiaban  èzen honac xiiijḍ  ⁊ xvo̗̣ḍ  napian  mēden zèꝛèlėmmèl ⁊ o̗ꝛō̗mèl az ėgbè gv̇lèkėzėt nėpnc̣ eg== ==ſèꝛèǵėbèn  touabba Iſꝛ̄l nėpènc̣ mēden nèmzètibè 
Eszt	11	1	Nègèd èztèndo̗bèn Phtolomeus ⁊ Cleopatꝛa oꝛzaglatʼtʼoc  Doſiheus  [ki papnac] ki papnac ⁊ leuiticus nèmzètebèlinèc valla vala o̗ maǵat  ⁊ Phtolomeus  o̗ fia  hozac èl Fvꝛim ep̄lat Iꝛ̄lmbè  kit mōdanac mėgmagaꝛazotnac lėnni Liſimahuſtol  Phtolomeus fiatol  Es èz kèzdèt vala a ki hiꝛhėttètėt zeꝛzėſbèn · ki ſem a· ſido ko̗ńbèn ⁊ ſem ėg== ==tolmačozonal mōdatic 
Eszt	11	2	Az igē nag Aꝛtaꝛxeꝛs oꝛzaǵlatʼtʼanac maſod èztèndèiebèn · niſan honac èlo̗ napiā Moꝛdocheus  Iayaꝛi fia  Semey fiaie  Beniamin nèmzètebo̗l  lata almat 
Eszt	11	3	ſido èmber  ki lakozik== ==uala Suſis vaꝛoſaban  nag== ==feꝛfiv  ⁊ kiꝛali hazbèli èlo̗c ko̗zzo̗l valo /
Eszt	11	4	Vala a fogſagbèlièc zama[c] ko̗zzo̗l  kikèt Nabudonỏ  Babillonianac kiꝛala èluo̗t vala Ihꝛ̄lmbo̗l Iekoniaſſal  Iuda kiꝛalaual 
Eszt	11	5	⁊ èz volt o̗ alma / Ièlėnėnèc zozatoc  zaigaſoc ⁊ meń ǵo̗ꝛǵėſėc ⁊ fo̗ld indolas ⁊ haboꝛolat fo̗ldo̗n 
Eszt	11	6	Es ime kèt nag ſaꝛkańoc  ⁊ kėzėc egmas èllèn viadalꝛa 
Eszt	11	7	kiknc̣ v̇uo̗lteſėꝛè mēden nèmzètėc mėg[yèttèc]rėzzèttèc  hog vionanac igazaknac nèmzètè èllèn 
Eszt	11	8	Es vala ā== ==nap ſėtėtſeǵėkė ⁊ haboꝛoſaǵe  to̗ꝛo̗dèlmė ⁊ gėtꝛèlmė  ⁊ igē nag felelèm fo̗ldo̗n 
Eszt	11	9	Es mėghaboꝛeitatot iǵazaknac nèmzètè  feluėn o̗ gonozokat  ⁊ kėzeitètėt halalꝛa 
Eszt	11	10	Es v̇uo̗ltenc̣ vꝛhoz · ⁊ azoc v̇uo̗ltuėn kičènėd foꝛꝛas nèuèkėdėc nag folʼoba · ⁊ ſoc vizècbè aꝛꝛada 
Eszt	11	11	Vilaǵoſſaǵ ⁊ nap tamada fel · ⁊ az alazatoſoc viǵadanac  ⁊ mèǵmaꝛac a== ==dičo̗ſėgeſėkèt 
Eszt	11	12	kit mikỏ Maꝛdocheus latot volna  felko̗lt volna o̗ agabol  gondolla== ==uala  mit iſtèn tēni akaꝛna · ⁊ zėǵèzuėn valla== ==uala o̗ èlmėiebèn  kėuāuan tudni  mit iègzènè az alom /
Eszt	12	1	Azon v̇do̗bèn keḍ lakozik== ==uala kiꝛalnac tèꝛėmėbèn Batataual  Thaꝛaual  kiꝛalnac mèddo̗i[e]uèl  kic a== ==palotanac aitotartoy val[t]anac 
Eszt	12	2	Es mikor mėgèꝛtėttè volna o̗ ǵondolatʼtʼokat  ⁊ zoꝛǵalmaſſaǵokat zèꝛèlmèſbèn meǵlatta== ==uolna  mėgtanola  hog Aꝛtaꝛxeꝛs kiꝛalꝛa èꝛo̗ko̗dnėnèc kèzėkèt [vètniec] èꝛèztèniec  ⁊ kiꝛalnac è== ==dolǵot mėgizènė ·
Eszt	12	3	ki mōnokꝛol kèꝛdė[ſ]zètnc̣ vallaſat vėuėn halalꝛa paꝛāčola vitètni ·
Eszt	12	4	Kiꝛal keḍ  a melʼ lo̗t== ==vala  iꝛa èmlèkėzètecnc̣ [dolǵaba] kō̗uèibè / [Iudith] Hėſter Dè es Maꝛdocheus èz allatnac èmlèkėzètėt iꝛaſocba ada 
Eszt	12	5	⁊ paꝛāčola nèki kiꝛal  hog a== ==palotanac tèꝛėmėbèn lakoznėc  aduā o̗nèki è vadolaſeꝛt aiādokokat 
Eszt	12	6	Aggeos Aman kèdėǵ  Amadati fia  vala dičo̗ſėges kiꝛal èlo̗t  ⁊ akaꝛa aꝛtani Maꝛdocheuſnac ⁊ o̗ nėpėnèc kiꝛalnac kèt mèddo̗iėꝛt  kic mėgo̗lèttèttèk== ==uala  Èz èddèǵlèn rokon valo Ꝓhemiū  a· mėllèc ko̗uèttètnc̣  a hèlʼėn vèttèttènc̣ vala  hol iꝛuā vagō a · ko̗ńo̗bèn  ⁊ èlragadac o̗ vagokat auag o̗ iavokat  mėllèkèt čac a mėghiꝛhėtėt zėꝛzeſbē leltō̗c
Eszt	13	1	èz eplanac keḍ è== ==volt èxēplaꝛa / Igen nag kiꝛal Aꝛtaxaꝛſes Indiatol== ==foǵvan Ethiopiaglan  zaz huzon hèt vidėkėcbèli fèiedèlmèknc̣  biꝛaknac  kic o̗ vꝛaſaǵa alat vadnac  ko̗zo̗nètėt mōd 
Eszt	13	2	Mikoꝛon èn ſoc nèmzètēnèc paꝛāčolnėc  ⁊ mēd èz vilaǵot vꝛaſagō ala alaznā  ſēmikeppē nem akaꝛėc èn hatalmā nagſaǵaual [zėꝛėnt] vizhaėltèttètnėm  Dè kègèlmèſſėǵǵèl ⁊ laſſoſaǵgal ènnèkem alaztakat biꝛnom · hog mēden fėlèlē== ==nèlkulo̗n čėndèſſeǵgèl altal mēnėc  hog mēden halalaſoc aieitatot bėkėſėggèl ėltèttètnėnc̣ 
Eszt	13	3	èn keḍ kèꝛèſuėn èn tanalčoſimtol  mikėppèn èz tèllèſedhètnec bè · eg  ki bo̗lčèſėggèl ⁊ huttèl mēdenėkèt fello̗l mul vala  Es vala kiꝛal vtā maſod  Aman nèuo̗ 
Eszt	13	4	ièlèntè ènnèkē mēd è== ==fo̗ld vilagaban èlhimlėt nėpèt lēni  ki vy to̗ꝛuėnėckèl ėltèttètnėnc̣  ⁊ mēden nèmzètėknc̣ zokaſa èllèn tēne  kiꝛalʼoc pančolatʼtʼat mėgutalna  ⁊ mēden nèmzètėknc̣ eggèſſeǵėt o̗ ozlaſockal mėgto̗ꝛnė 
Eszt	13	5	kit mikoꝛō mėgtanoltōc volna  latuāc eg== ==dagalos nèmzètėt  mēden èmbeꝛi nèmzèt èllèn vizza valo to̗ꝛuėnėckèl ėltèttèvėn ⁊ mv̇ paꝛāčolatīknac èllènè mēni ⁊ m̄ghaboꝛeitani mv̇nèkō̗c alazta[ka]tot vidėkeknc̣ bėkėſegėt ⁊ ėgǵèſſeget 
Eszt	13	6	Paꝛāčoloc  hog valakikèt mutatād Aman  ki mēden videkeknc̣ fèiedèlmè ⁊ kiꝛal vtā maſod · ⁊ kit atāc hèlėn tizteltō̗c  mvtatād · o̗ fèlèſėgeckèl ⁊ gèꝛmėkėckèl èlto̗ꝛlèſſènc̣ o̗ èllènſegecto̗l · ⁊ azoc ko̗zzo̗l egnc̣ ſe kègèlmèzien è== ==ièlės èztèndo̗nèc xijḍ  houaban  Adaꝛnac xiiijḍ  napian 
Eszt	13	7	hog èz iǵen vtalatos gonoz nepèc eg== ==napō poclocba zallanac== ==lė  mėgaggac a mv̇ vꝛaſagōknac bėkėſėgėt  mėllèt mėghaboꝛeitottak== ==uala  Èz èddėglèn èz ep̄lanac exēplaꝛa  Amėlʼlèc ko̗uèttètnc̣ è== ==hèlʼ vtā  lėltèm iꝛuā  hol oluaſtatic  Es Maꝛdocheus èlèꝛèdvėn  to̗n mēdėnėkèt  nèki hèſter paꝛāčolt== ==uala  Dè maga nīčènc̣ az hebėꝛeknèl  ⁊ mēdėnėſto̗l ſem eg tolmačoloknal nē mondatnac 
Eszt	13	8	Maꝛdocheus keḍ onzolla vꝛat  megèmlèkėzuėn o̗== ==menden mv̇uèlkėdètiꝛo̗l  Hèſter Maꝛdocheuſnac ymadſaǵa
Eszt	13	9	mōda  Vꝛam  vꝛam  mēdenhato kiꝛal  mēdėnėc te hatalmadban vèttèttèc  ⁊ nīčèn  ki te akaꝛatodnac èllènè alhaſſon  ha zėꝛzèndèz mv̄kèt mėgzabadeitanod  leǵottā mėǵzabadolōc 
Eszt	13	10	te to̗ttèd mēńèt ⁊ fo̗ldèt ⁊ valami mēnèc kèꝛènǵètėbèn taꝛtatic 
Eszt	13	11	Mēdėnėknc̣ vꝛa vag  ⁊ nīč  ki te nagſaǵod èllèn alʼlʼon 
Eszt	13	12	Mēdenėkèt eſmèꝛz  ⁊ tuć · mẻt nē kèuėlſeǵeꝛt ⁊ bozzoſaǵeꝛt ⁊ valami dičo̗ſegnc̣ kėuāſagaieꝛt to̗ttèm èzt  hog nė ymadnā èz igē kèuėlʼſėǵo̗ Amāt 
Eszt	13	13	Mert Iſꝛ̄lnc̣ v̇duoſſeǵeiẻt o̗ laba nomit ⁊ o̗ꝛo̗mo̗ſt volnėc megapolnom 
Eszt	13	14	Dè fėlėc  hog èn iſtènēnèc tiztėſſėgėt èmbėꝛbè nė valtoztatnā  ⁊ hog ſēkit nė ymadnėc èn vꝛātol mėgvaluā 
Eszt	13	15	Es ma vꝛā Kiꝛal  Abꝛahānac iſtènè  iꝛǵalmazih te nėpèdnc̣  mẻt mv̇ èllènſeginc èl== ==akaꝛnac mv̇nkèt vèztèni ⁊ te o̗ꝛo̗ko̗dèt èlto̗ꝛlèni 
Eszt	13	16	Nė vtallad te rėzèdèt  kit mėgualtottal Egiptōbol 
Eszt	13	17	Iſtèn  halǵaſd== ==mėg èn onzollatomat  ⁊ lėg kègèlmès te o̗ꝛo̗klètėd rezenc̣ ⁊ ko̗tèlėnc̣  ⁊ foꝛdohad mv̇ ſiꝛalmōkat o̗ꝛō̗ꝛè  hog ėluēc dičėꝛiu̇c te nèuèdèt  vꝛā  ⁊ nė rèkèzièd== ==bè tėǵėd dičėꝛo̗knc̣ zaiokat 
Eszt	13	18	Es mend Iſꝛ̄l ėgènlo̗ èlmėuèl v̇uo̗lto̗ vꝛhoz  azẻt  hog o̗nèkic ièles halal ièlėn volna// 
Eszt	14	1	ES Heſter kiꝛalnė azzon vꝛhoz futa  feluėn a vèzedèlmèt  mėlʼ ièlėn vala 
Eszt	14	2	Es mikỏ lėvèttè volna kiꝛalne ꝛuhait  ſiꝛalmaknac ⁊ gazolatnac kėzo̗lt o̗lto̗zètėkèt vo̗n · ⁊ a kv̇lo̗mb kènètėkėꝛt hamuual ⁊ ganėual to̗lte bè o̗ fèiėt  ⁊ o̗ tèſtet alaza bo̗ito̗ckèl  Es menden hèlėcbèn  kicbèn èlo̗ṛ zokta== ==uala   viǵattat haiai ki zaǵataſaual to̗ltė== ==bè 
Eszt	14	3	Es onzolla vala Iſꝛ̄lnc̣ vꝛat iſtènet  mōdvā  En vꝛam  ki tenen magad vag mv̇ kiꝛalʼōc  ſèǵėlʼ èngeṭ  egèdo̗l valot · kinc̣ to̗llèdto̗l mėgvaluā ſem eg ſègedèlmè nīč efèb ·
Eszt	14	4	èn vèzedèlmèm èn kèzèmbèn vagō ·
Eszt	14	5	Hallottam èn atʼātol  hog te  vꝛam  vo̗ttèd== ==uolna Iſꝛ̄lt mēden nèmzètėcbo̗l · ⁊ mv̇ atʼainkat o̗== ==mēdèn mèǵė valo o̗ꝛèǵbibo̗l · hog biꝛnad az o̗ꝛo̗cke valo o̗ꝛo̗clètėt  Es to̗ttèl nèkic  mikēt bèzėllėttèl 
Eszt	14	6	Bv̇nho̗ttō̗c zėmėlėdbèn  ⁊ azeꝛt attal mv̇nkèt mv̇== ==èllènſėgō̗knèc kèzėbè 
Eszt	14	7	meꝛt o̗ iſtènėkèt bo̗čo̗ltu̇c  Igaz vag  vꝛam 
Eszt	14	8	⁊ ma nē ėleǵ o̗nèkic  hog mv̇nkèt kèmēſėǵo̗ zolgalattal ńomoꝛeitnac== ==m̄g  Dè o̗ kèzėknc̣ èꝛèiėt baluańoc hatalma nac alaitac 
Eszt	14	9	Te iǵeꝛeſidèt mėg== ==akaꝛiac valtoztatni  ⁊ te o̗ꝛo̗ko̗dèt èlto̗ꝛlèni  ⁊ tėǵėd dičeꝛo̗knc̣ zaiokat bè rèkèztèni  ⁊ te tēplomodnac ⁊ oltaꝛodnac dičo̗ſeǵet m̄goltani ·
Eszt	14	10	hog Hèſtėr m̄gniſſac nèmzètėknc̣ zaiokat  hog o̗ baluańoknac èꝛo̗ſſėǵėt dičėꝛièc · ⁊ tèſti kiꝛalt p̄dikalʼlʼanac o̗ꝛo̗kiglèn 
Eszt	14	11	Nė aggad  vꝛā te eſtapodat azoknac  kic nėm vadnac  hog nė mèuèſſek== ==mėǵ mv̇ romlaſonkat  Dè foꝛdehad o̗ tanalčokat o̗nō̗ reiaioc · o̗tèt  ki mv̇ reianc kèzdėt fènėlkėdni  èluèzèſſèd 
Eszt	14	12	èmlèkėzièl mėǵ  vꝛam  ⁊ mutaſſad== ==mėǵ te maǵadat mvnèkō̗c mv̇ to̗ꝛo̗dèlmō̗knc̣ idèien · ⁊ vꝛam iſtènėknc̣ kiꝛala  ag ènnèkėm bizodalmat · ⁊  mēden hatalōnac vꝛa 
Eszt	14	13	ag kèllèmètes bèzedėt èn zāba èz oꝛozlānac zėmėlè èlo̗t  ⁊ valtoztaſſad èl o̗ zv̇uėt mv̇== ==èllènſėgō̗knc̣ gv̇lo̗ſeǵeꝛè · hog o̗ es èluèzien  ⁊ ėgèbèc  kic kic o̗nèki è̄gèttènc̣ 
Eszt	14	14	Mv̇nkèt keḍ zabadoch== ==m̄g te kèzèdbèn · ⁊ ſeǵėh ènǵeṭ  ſem eg ėgèb ſèǵedèlmèt nē vallot  ha nē čac tėǵeṭ  vꝛam ki vallaz mēden tudomāt 
Eszt	14	15	⁊ ėſmèꝛėd  meꝛt gv̇lo̗lo̗m az hamiſſaknac dičo̗ſėǵėt  ⁊ vtalō a ko̗ꝛnėkėzètlènėknc̣ agat ⁊ mēdėn idèǵėnėt 
Eszt	14	16	Te tudod èn bètèǵſeǵėmèt ⁊ èn zv̇kſeǵemèt  [mėlʼ vagō è fèmėn] hog vtalom kèuėlſėgnc̣ iègėt ⁊ èn dičo̗ſeǵeṭ  mėlʼ vagō èn fèmėn · èn mėgièlėnètēnc̣ napiban  ⁊ vtalom azt  mikent nèmbeỉ vėꝛėuèl mėǵfeꝛteztètėt ꝛuhat  ⁊ nē viſelėm èn čèndėſſėǵēnc̣ napiban 
Eszt	14	17	⁊ nem o̗ttèm Amōnac aztalan · ⁊ nē kėllėt ènnèkėm kiꝛalnac vèndėǵſeǵè · ⁊ nē ittā az aldozatoknac boꝛat 
Eszt	14	18	⁊ ſonha nē vigadot te zolgalo leańod  mito̗l== ==fogua idè hozattattā mēd è ièlės napiglan · hanē čac te bènnèd  vꝛā  Abꝛahānac iſtènè 
Eszt	14	19	mēdėnėc fėlėt èꝛo̗s iſtèn  Halǵaſſad== ==m̄g o̗ zauokat  kic ſem eg ėgèb ꝛèmēſegėt nē valnac  ⁊ zabadoch== ==mėǵ mv̇nkèt a· kegėtlènėcnc̣ kèzèbo̗l  ⁊ mēč== ==mėǵ èngeṭ èn fėlèlmēto̗l  È toldottakat ⁊ a mėghiꝛhėtėt zeꝛzėſbèn lėltèm  ·i · a hètuèn tolmačozo kō̗uo̗cbèn /
Eszt	15	1	ES paꝛāčola nèki  nē kèt  hanē Maꝛdoheꝰ  Èſteꝛnc̣  hog bèmēnè kiꝛalhoz  ⁊ kėꝛnè o̗== ==nepeiėꝛt auag o̗== ==hazaiaeꝛt 
Eszt	15	2	Mōda  èmlèkėzièl mėg te alazatoſſǵodnac napiꝛol  mv̇do̗n ėltèttèttèl èn kèzèmbèn · mẻt Aman  kiꝛaltol maſod èmbėꝛꝛė zėꝛzèttètėt  bèzėllėt mv̇èllènō̗c halalꝛa 
Eszt	15	3	Ymaggad vꝛat  ⁊ bèzėl kiꝛalnac mv̇ėꝛtō̗c  ⁊ zabadėch== ==mėǵ mv̇nkèt halaltol · mẻt èzėkèt es  mėllèc ala vèttèttènc̣  a hètuèn tolmačolocban lėltè̄ ·
Eszt	15	4	Haꝛmad napō kèḍ lėvètė o̗ o̗lto̗zètėnc̣ ꝛuhait  ⁊ mėgko̗ꝛnėkėztètėc o̗ dičo̗ſėgėuèl 
Eszt	15	5	Es mido̗n kiꝛali o̗lto̗zèttèl fėnlènėc  ⁊ ymatta volna · mēdėnėknc̣ biꝛaiat ⁊ az v̇duo̗zeito̗ vꝛat  vo̗n kèt zolǵalo lʼańokat 
Eszt	15	6	⁊ valobizō ėggikꝛè tamazkodot== ==uala  mōnal a· gėnėꝛo̗ſėǵėꝛt ⁊ ā== ==nag genǵèſeǵėꝛt nem viſèlhètneiè 
Eszt	15	7	A== ==mas zolgalo@@lań Hèſter keḍ ko̗uèti== ==uala o̗ azzońat  a· fo̗ldo̗n hoꝛdozo ꝛuhakat feltaꝛtuā 
Eszt	15	8	O̗ kèdėǵ ꝛoſa zino̗ zėmėllèl mėgo̗to̗ztètuėn  ⁊ vig ⁊ fėnlo̗ zėmėckèl  o̗ zomoꝛo ⁊ nag felèlemmèl megzoꝛeitatot èlmėiėt èlèńezti vala 
Eszt	15	9	Azẻt mēden aitokon zėꝛėuèl bèmēuėn allapėc kiꝛal èllèn  hol az v̇l== ==uala o̗ oꝛzaǵanac zèkin kiꝛali ꝛuhacba o̗lto̗zuē · ⁊ Aꝛānal ⁊ dꝛagalatꝰ ko̗uèckèl fėnluėn · ⁊ vala iǵėn fėlèlmès zėmėllèl 
Eszt	15	10	Es mv̇do̗n felèmèltè volna o̗ oꝛćaiat  ⁊ o̗== ==mèlʼlʼėnc̣ haꝛagiat ėgo̗ zėmėckèl mutatta volna mėg  Kiꝛalnė azzon le èſėc  ⁊ ſaꝛoǵ zinbè valtozuā  mėǵfaꝛꝛaduan a· fèiėt a zolǵalo leāꝛa haita 
Eszt	15	11	Es iſtèn a== ==kiꝛalnac zèllètėt igē nag kègėſſegbè foꝛdeita  Es ſiètuē ⁊ feluėn felzo̗kėc o̗== ==zèkibo̗l  ⁊ o̗tèt kaꝛiaynal fogua taꝛtuā  miglèn mėg [b] o̗no̗nbèlė foꝛdolna  [o̗zèllètè] èz iǵėckèl ko̗ńo̗ꝛgèti== ==uala 
Eszt	15	12	Mit vallaz  Eſter  èn vagoc te atʼadfia  nė akaꝛyh felnėd ·
Eszt	15	13	nē halz== ==m̄g  Mẻt nem te èllènėd zėꝛzèttètėt è== ==to̗ꝛuen  dè mēdėnėc èllèn 
Eszt	15	14	Azẻt vėpièl idè  ⁊ illèſſèd èz eſtapot 
Eszt	15	15	Es mikor az vèztèglènè  vėuė az aꝛań vèzzo̗t  ⁊ vètė o̗== ==ńakaꝛa  ⁊ mėgapola o̗tèt  ⁊ monda  Miꝛè nem zolaz ènnèkem 
Eszt	15	16	Ki fèlèlè  Vꝛam  latalac tegedèt mōnal iſtènnc̣ [oꝛcaiat] Angalat  ⁊ mėghaboꝛeitatec èn zv̇uèm te dičo̗ſeǵednc̣ felèlmėto̗l 
Eszt	15	17	Mẻt iǵen čudalatos vag  vꝛam  ⁊ te oꝛćad tèllès malaztockal 
Eszt	15	18	Es mikor bèzellènè  èſmėǵ le èſec  ⁊ mōnal lėlėk== ==nèlku̇l lo̗n 
Eszt	15	19	A== ==kiꝛal keḍ haboꝛoltatik== ==uala  ⁊ o̗== ==mēdėn zolǵay vigaztallak== ==uala o̗tèt  ⁊ ct] 
Eszt	16	1	Aꝛtaꝛxẻſes  nag Indiatol== ==foguā Ethiopiaglan zaz huzon hèt vidėkėk[nc̣]bèli hèꝛćèǵeknc̣ ⁊ fèiedèlmèknc̣  kic mv̇ paꝛāčolatōknac ènǵèdnc̣  ko̗zo̗nètėt mōd 
Eszt	16	2	Soc fèiedèlmèc iozaggal ⁊ tizteſſeggèl  kic o̗bèleiec adattattac  vizha ėltèttèc kèuėlʼſėǵbèn ·
Eszt	16	3	⁊ nē čac kiꝛalʼoknac alazkottakat èꝛo̗ko̗dnc̣ mėǵńomoꝛeitani  a== ==nèkic adatot dičo̗ſegėt nem viſèleū  dè azokꝛa  kic attac  faꝛaǵnac alnokſaǵot :
Eszt	16	4	ſem ėlėǵėttèk== ==mėǵ halalatokat aduā a iol tètèlėkꝛo̗l ⁊ o̗bènnėc valo kègėſſeǵnc̣ to̗ꝛuėnėt mėǵto̗ꝛuėn  Dè alaitʼac o̗maǵokat èltauoztatni a· mēdėnėc lato iſtènnc̣ to̗ꝛuėnėt es 
Eszt	16	5	Dè ānė balgataǵſaǵba tamattanac  hog azokat  kic a nèkic adatot zolgalatot zèꝛèlmèſèn taꝛtʼac  Hèstėr ⁊ mēdenėkèt vg mvuèlkednc̣==  ==hog mēden dičėꝛètnc̣ mėltoc lėgènc̣  O̗== ==hazuǵſaǵoknac gv̇lèkėzėseuèl èꝛo̗ko̗dnc̣ èlfoꝛdeitanioc 
Eszt	16	6	Mv̇do̗n fèiedèlmèknc̣ fv̇lo̗kèt ⁊ ėgèbèkėt o̗== ==tèꝛmėzètėbo̗lal== ==aituan egv̇go̗uèknc̣ alnac čalaꝛdſagockal mėgčallac 
Eszt	16	7	Melʼ allat az o Iſtoꝛiacbol  ⁊ bizoneitatic · azocbol es  mėllèc egmēden napon lėznc̣  mikėppèn nėmėl ǵonozoknac kizlèlètėcbo̗l kiꝛalʼoknac zèꝛèlmėc ⁊ meǵfeꝛtėztètnc̣ 
Eszt	16	8	Azeꝛt mēden vidėkėknc̣ bėkėſegeꝛo̗l mėg== ==kėl latnōc ·
Eszt	16	9	ſe akaꝛiatoc alaitanatoc  ha ku̇lo̗mbèkèt paꝛāčolōc  hog mv̇ èlmēknèc apꝛoſaǵabol io̗no̗  Dè idèknèc mīèmo̗ſegėbo̗l ⁊ zv̇kſėǵėbo̗l  hog ko̗zo̗nſėges iozaǵnac kėllèmètėſſegėꝛè mōdhatna to̗ꝛuent 
Eszt	16	10	⁊ hog niluaban mėgèꝛčėtėc  mit tanoltōc Aman  Amadatinac fia ⁊ èlmėieuèl ⁊ nèmzètėuèl Macedoniay ⁊ idègē Pèꝛſayak vėꝛėto̗l  ⁊ mv== ==kègėſſėgō̗ckèt mėǵfeꝛtėztètuē o̗ kègėtlènſėǵuèl  ⁊ zaꝛādoc mv̇to̗llo̗nc foǵattatėc 
Eszt	16	11	⁊ èz vtā o̗bènnè èmbėꝛſėǵėt megbizoneituāc · hog mv̇ atʼanknac hiuattatnėc  ⁊ ymattatnec mēdenėcto̗l  kiꝛal vtan maſod 
Eszt	16	12	ki dè maǵa== ==felmagaztataſnac daǵaduanaual annėꝛa èmèlkedėc fel  hog mūkèt oꝛzaǵonctol ⁊ zèllèto̗ncto̗l èꝛo̗ko̗dik== ==uala mėǵualaztani 
Eszt	16	13	mẻt Maꝛdocheus  kinc̣ hu̇ſėǵeuèl ⁊ iozagiual ėlo̗nc  ⁊ Eſteꝛt  mv̇== ==oꝛzagōknac taꝛſat  o̗== ==mēdē nèmzètėuèl nėmīèmo̗ vy ⁊ halhatatlan ėnčelkedètes alſaggal kėꝛė halalꝛa 
Eszt	16	14	mēd èzėkèt · ǵondoluā  hog azoc mėǵo̗lèttètuē  alnolkodnėc mv̇nmagōkꝛol es  ⁊ peꝛſayaknac oꝛzaǵat val[az]toztatna Macedoniaykeba 
Eszt	16	15	Mv̇ keḍ halalaſoc ko̗zo̗t mēto̗l ǵonozbtol a halalꝛa adatot ſidokat mēdėnėſto̗l== ==fogua ſem eg== ==bv̇nbèn nē leltu̇c  Dè meg az èllèn  igaz to̗ꝛuēbèn ėlo̗knc̣ 
Eszt	16	16	⁊ a felſėges ⁊ iǵen nag ⁊ mēdenkor ėlo̗ iſtèn fiaynac  kinc̣ ioltėtètėuèl ⁊ mv̇== ==atʼainknac ⁊ mv̇nėkō̗c adattatot èz oꝛzaǵ  ⁊ o̗ꝛiztètic mēd maiglan 
Eszt	16	17	Azèꝛt a== ==lèuèlèkèt  kikèt èn nèuèm alat az èꝛèztėt vala  tuggatoc meǵſēmio̗ltèknc̣ 
Eszt	16	18	ki bv̇nėꝛt o̗ es  ki alnalkodot  ⁊ o̗== ==mēden rokona az akazto fakon fv̇ǵnc̣ è vaꝛoſnac  ·i · Suſiſnc̣ kapui èlo̗t  Nē mv̇  dè iſtèn o̗nèki mėǵfoꝛbatluā  mėllèt ėꝛdėmlėt 
Eszt	16	19	Dè maǵa è paꝛāčolat  mėllèt moſt èꝛèztō̗c  mēden vaꝛoſocban èlèuè vèttèſſėc · A== ==ſidoknac illėc ėlnic o̗ toꝛuėnėckèl 
Eszt	16	20	Kicnc̣ taꝛtoziatoc lēniec ſègėdèlmo̗l  hog azokat  kic o̗maǵokat kėzeitėttėk== ==uala o̗== ==halalokꝛa  mėǵo̗lhèſſėc a xij  honac  ki hiuatic Adaꝛnac  xiijḍ  napian 
Eszt	16	21	Meꝛt èz zomoꝛoſaǵnac ⁊ ſiꝛalmnac napiat a== ==mēdenhato iſtèn foꝛdeitotta Heſter nèkic o̗ꝛō̗bè 
Eszt	16	22	Azèt tv̇ es èn== ==napot vallatoc ėgèb innèpnapoc ko̗zibè  ⁊ zolǵallatoc o̗tėt mēden viǵaſaǵǵal · ⁊ touabba mēdėnėc meǵėſmèꝛtèſſènèc 
Eszt	16	23	kic Peꝛſayaknac huuo̗n èngèdnc̣  o̗== ==hu̇ſeǵėkẻt mėltan valo ėꝛdėmėt vēniec  kic keḍ alnalkodnac o̗ oꝛzaǵoknac  èluèznièc o̗== ==bv̇no̗kẻt 
Eszt	16	24	Mēden videc kèdeǵ ⁊ vaꝛos  mėl nėm akaꝛād rėzės lēni è== ==ièles innèplėſbè  ==to̗ꝛꝛèl ⁊ tv̇zzèl vèzien èl / ⁊ ig èlto̗ꝛleſſėc · hog nė čac èmbėꝛėknèc  dè vadaknac ⁊ felèlėm lėgē o̗ꝛo̗cke  az vtalaſnac ⁊ az ènǵėdèlmètlènſėgnc̣ peldaiaieꝛt ⁊c] 
2Makk	7	1	TO̗ꝛtenec keḍ  hèt atʼafiac ⁊ o̗ āńockal o̗zuo̗ mėǵfogattac   kenzėꝛeitètniec kiꝛaltol vėꝛėſeǵeckèl ⁊ bika bo̗ꝛbo̗l alkotot oſtoꝛockal gėtꝛèttètuē  dizno huſokat ēni iſtèni to̗ꝛuėn èllèn 
2Makk	7	2	Eg kèdėǵ azoc ko̗zzo̗l · ki èlo̗ vala  ig mōda  Mit kèꝛdez  ⁊ mit akaꝛz tudnod mv̇to̗llō̗c · kėzėc vagōc inkab mėghalnōc  hog nē mv̇ hazankat ⁊ iſtènnc̣ to̗ꝛuėnėt mėǵto̗ꝛnō̗c 
2Makk	7	3	Es vg a kiꝛal mėgha[l]ꝛaguā paꝛāčola ſèꝛpèno̗kèt ⁊ èꝛć fazakakat meggeꝛièztèni · Kic lėǵottan meǵǵėꝛièztètuen 
2Makk	7	4	paꝛāčola ānac  ki èlo̗ṛ zolt vala  ńèluėt èlmėtēni ⁊ fèienèc bo̗ꝛėt levōni ⁊ kèzèinc̣ ⁊ labaynac vyait èlmètēni  o̗ ėgèb atʼtʼafiay ⁊ āńa nėzueiec ·
2Makk	7	5	⁊ mikor im̄ar mēdėnėſto̗l ėktèlènnė lo̗t volna  paꝛāčola a tv̇zèt o̗ꝛèǵeitèni  ⁊ mėg== ==leho̗t a ſeꝛpeno̗bèn gėtꝛèni  Kibèn  miko̗ꝛon hozia getꝛèttètnėc ėgèbi āńokual o̗zuo̗  ėgèmbè egmaſt onzollak== ==uala èꝛo̗ſſèn mėghalnioc 
2Makk	7	6	mōdvan  Vr iſtèn iǵaſſaǵot nėz  ⁊ mėguiǵaztaltatic mv̇bènnō̗c  mikėppèn az ėnėknc̣ vallaſa miat mėgmondotta Moyſes  Es o̗ zolgaibā mėguiǵaztaltatic 
2Makk	7	7	Es ig èlỏ̗ a mėghaluā  azōkeppē a maſot vizik== ==uala mėgkaꝛomlatꝛa  ⁊ o̗ fèièynèc bo̗ꝛėt haiaiual o̗zuo̗ lėuonuā kèꝛdik== ==vala  ha èlèzteb ēnėc  hog nem mēd o̗== ==tèſtėbèn menden tagi zėꝛēt gėtꝛèttètnec 
2Makk	7	8	Es az fèlèluėn  atʼai zoual monda  Nem tezem azẻt  Machabeus mẻt èn atʼamfia kemēſėǵo̗ gėtꝛèlmèt [zènuèdet] ko̗uètėt  nem tagadom meǵ vꝛat  azẻt èz a== ==maſod  hèlen az èlo̗nc̣  gètꝛèlmėt vėuè ·
2Makk	7	9	⁊ o̗ vtolſo zèllètėbè[n] iutuan ig mōda  Te feꝛtėzètėſſėgo̗  valobizon è vilaǵban mūkèt èluèztèz  dè èz vilagnac kiꝛala mv̇nkèt  o̗== ==to̗ꝛuėneieꝛt m̄gholtakat  az o̗ꝛo̗c ėlètnc̣ felkèlètėbèn felko̗lt 
2Makk	7	10	ènnc̣ vtāna a haꝛmadic kaꝛōlattatik== ==uala · ⁊ o̗ nèluėt kėꝛuē hamar ki vètė  ⁊ kèzeit alhatatoſt ki tèꝛièztė ·
2Makk	7	11	⁊ bizodalmal monda  Meńbo̗l biꝛom èzekèt  dè iſtènnc̣ to̗ꝛuėnėieꝛt èzekèt es mėg vtalom  mẻt rèmēlėm èn maǵamat  èzekèt o̗to̗llo̗ vēnem ·
2Makk	7	12	vghog a== ==kiꝛal ⁊ kic o̗ vèlè valanac  čudalkodnak== ==uala èz ifionac èlmėiėn  hog mōnal ſēmie taꝛtana è== ==gėtꝛèlmèkèt 
2Makk	7	13	Es ig è mėghaluan  a nègèt buſeitʼak== ==vala azōkeppèn getėꝛuėn 
2Makk	7	14	Es mikor im̄ar halalan volna  mōda  Iob èmbėꝛecto̗l halalꝛa adattatuā iſtènto̗l rèmēſeǵėt vaꝛni · ⁊ èſm̄g o̗to̗llo̗ felko̗ltètni · mẻt te nèkėd felkèlèt ėlètꝛè nėm lėzē 
2Makk	7	15	Es mikỏ az o̗to̗do̗t èlhoztak== ==uolna  gėtꝛik== ==uala o̗tèt  ⁊ az tèkėntuē mōda o̗reiai 
2Makk	7	16	èmbėꝛėc ko̗zo̗t hatalmat vallaz · iollèhèt m̄gto̗ꝛètèndo̗ vag · tèzėd  amit akaꝛz  Ne akaꝛiad alaitāod mv̇ nèmzèto̗nckèt iſtènto̗l mèghagattatotnac ·
2Makk	7	17	te kèḍ ènǵėdèlmèſt zènuèggèd  ⁊ mėǵ latod o̗== ==nag== ==hatalmat  mikėppèn teǵedèt ⁊ te magzatodat gėtꝛi 
2Makk	7	18	Ennc̣ vtanna a== ==hatodot hoziak== ==uala  ⁊ az kèzdè mėghalni  ig mōda  Ne akaꝛy heiaba tėuėlgènėd  Meꝛt mv̇ mv̇nō̗magōkėꝛt zènvèggu̇c èzt  bv̇nho̗uēc mv̇ iſtènō̗cbèn  ⁊ mėltā valo čudalatba lo̗ttèc mv̇bènnō̗c 
2Makk	7	19	Te kèdėglèn nė alohad io̗uè̄do̗uo̗l te magadat gėtꝛèlem== ==nèlku̇lo̗n  hog iſtèn èllē kėſėꝛtèttèl vionod 
2Makk	7	20	Az igē felėttė čudalatos ańa keḍ  ⁊ iok èmlèkėzètėnc̣ mėlto  ki o̗== ==hèt fiayt napnac eg== ==idèiebèn nėzuē èluèznièc  io akaꝛattal viſèli== ==uala a rèmēſėǵėꝛt  mėllèt iſtènbèn val== ==uala 
2Makk	7	21	Egmēdėnikèt onzolla vala o̗n nèlueuèl  èꝛo̗ſſèn bètèlvėn bo̗lčèſėgǵèl  ⁊ nèmbėꝛi gōdolat alat feꝛfiv èlmėt viſèluē 
2Makk	7	22	mōda azoknac  Fiaym  nē tudom  mikėppèn èn mėhėmbèn ièlėntètėc  ſem attā èn tv̇nèktėc [alel a tèſtet] a zèllètėt ⁊ a== ==lėlkėt ⁊ az ėlètėt : ⁊ tv̇ egmēdenteknc̣ taǵit nem èn zėꝛzèttèm 
2Makk	7	23	Te èz== ==uilaǵnac tèꝛēteio̗  ki èmbėꝛnèc zv̇lètètėt zėꝛzèttè  ⁊ ki mēdėnėknc̣ lėltè kèzdètėt ⁊ az zèllètėt ⁊ az ėlètėt  tv̇nèktėc ėſmėǵ mėgagga iꝛǵalmaſſaǵǵal  mikēt ma tv̇nō̗magatokat o̗ to̗ꝛuėnėꝛt megutallatoc 
2Makk	7	24	Anthiohius kèdėǵ alaitʼa vala magat ėgèmbè mėgutaltatni ⁊ bozzontaſnac zauaual mėgutaltatotnac  Mikor mėglèn az ifiab vgan volna  nem čac iǵėckèl onzolla vala  dè es èſeuèl èꝛo̗ſeiti== ==uala o̗tèt kazdaǵǵa ⁊ bodogǵa tėnni  ⁊ az atʼay to̗ꝛuėnėkꝛol èlualtoztatuā baꝛatʼtʼaia vallani  ⁊ kėllèmètėſſėǵėknc̣ vagat o̗nèki adni 
2Makk	7	25	Dè mikor mēd èzėkꝛè az ifio ſēmikėppèn nėm hailana  hiua a kiꝛal Machabeus o̗== ==ańńat  ⁊ kizlèli vala o̗tèt  hog èz ifionac lēnè m̄gzabadolaſaꝛa 
2Makk	7	26	Mikor keḍ ſoc iǵeckèl o̗tèt onzollatta== ==volna  iǵėꝛė o̗ magat o̗== ==fiat kizlèlni 
2Makk	7	27	Es vg haila o̗hoziaia  mėgmèuètuē a== ==kėgėtlèn fèiedèlmèt mōda hazay zoual  Fiam  iꝛgalmazyh ènnèkėm  ki tėgėdèt kilènć honapocban èn mėhėmbèn viſèltèlèc  ⁊ tèièt haꝛom èztèndo̗cbèn attam  ⁊ ėltèttèlèc  ⁊ èz ènnè ėlètbè nèuèltèlèc 
2Makk	7	28	Kėꝛlèc  èn zv̇lo̗ttèm  hog nėzièd mēńèt ⁊ fo̗ldèt ⁊ mēdėnėkèt  mėllèc o̗bènnè vadnac  hog mėgèꝛčèd  mẻt azokat iſtèn ſēmibo̗l to̗tto̗  ⁊ èmbėꝛi nèmzètėt
2Makk	7	29	vg to̗t · hog nė fėlʼlèd è== ==mėzaꝛoſt : dè te atʼadfiayual melto lėg halalt foǵadnod · hog az iꝛǵalmazatbā vėgèlèc [tv̇to̗kèt] tėgedèt te atʼadfiayual 
2Makk	7	30	Mikor èzėkèt mėg az mōdana  monda az ifiv · Kit vaꝛtoc  nem ènǵèdėc kiꝛal paꝛāčolatʼtʼanac  dè to̗ꝛuē paꝛančolatʼtʼanac  mėlʼ mv̇nèkō̗c adatot Moyſes miat 
2Makk	7	31	Te keḍ  ki lo̗ttèl mēden ǵonoſſaǵnac lėlo̗iè az ėbėꝛėkꝛè · nē tauoztatod èl iſtènnc̣ kèzėt 
2Makk	7	32	Meꝛt mv̇ èzėkèt mv̇== ==bv̇nō̗kėꝛt zènuèǵgu̇c ·
2Makk	7	33	⁊ ha mv̇nèkō̗c mv̇== ==fègèlmō̗kėꝛt ⁊ poꝛeitaſonkėꝛt mv̇ vꝛōc iſtènō̗c kèuèſė meghaꝛagut  dè ėſmėǵ mėgèmlèkėzic  ⁊ mėgèggèſo̗l o̗ zolgaiual 
2Makk	7	34	Te keḍ  oh fėꝛtėzètės ⁊ menden èmbėꝛėcto̗l bv̇no̗ſb · ne akaꝛih heiaba felmaǵaztatnod hiv rèmēſėǵeckèl o̗ zolgaiꝛa meghaꝛaguā 
2Makk	7	35	Mẻt mėǵ== ==a== ==mendenhato iſtènnc̣ ⁊ a== ==mēdėnėkèt nėzo̗ itelètėt nē tauoztattad èl 
2Makk	7	36	Mėꝛt èn atāfiay ma kèuès ſèꝛèlmèt zènuèdueiec az o̗ꝛo̗c ėlètnc̣ tèſtamētoma ala lo̗ttènc̣  Te kèḍ iſtènnèc itėlètėuèl te kèuėlſeǵėdnc̣ iǵaz gėtꝛèlmėt mėgfizètėd 
2Makk	7	37	èn keḍ  mikēt es èn atʼamfiay  èn lėlkėmèt ⁊ tèſtėmèt adom mv̇== ==atʼainknac to̗ꝛuėneieꝛt  ymaduam vꝛat mv̇ nèmzètō̗knèc hamaꝛaban ko̗no̗ꝛo̗lètėſſe lēni · teged keḍ gėtꝛèlmèkkèl ⁊ vèꝛèſėgeckèl vallanod · hog čupa o̗ o̗no̗n maǵa iſtèn 
2Makk	7	38	èn bènnèm kèḍ ⁊ èn atʼamfiayban a· mēdenhatonac haꝛagia mėgzo̗nic · melʼ mv̇ nèmzèto̗nkꝛè iǵazan hozattatot 
2Makk	7	39	Tahat a== ==kiꝛal haꝛagba ǵeꝛiėdè · èꝛꝛè  mēdėnėc felėt kèmēbè̄ fènelkedèc / Meltatlan vėuėn o̗ maǵat mėǵmèuètènc̣ 
2Makk	7	40	Es vg èz es tiztan hala== ==m̄g · mēdēkēt vꝛban bizuā 
2Makk	7	41	Vtolzeꝛen keḍ o̗== ==fiay vtan az ańa es mėǵuėgèztètėc 
2Makk	7	42	Azẻt èz aldozatokꝛol ⁊ mēden fėnèǵètėſekꝛo̗l  kėgėtlenſėǵėkꝛo̗l ėlėǵ mondatot ⁊c] 
2Makk	6	18	Leazaꝛus azẻt  eg az elebèliècbèli iꝛaſtutudocbol  mėgėlèmėt ėlèttèl valo fėꝛfiv ⁊ · zėmėllèl ėkės  mėǵnilt zaual megfaꝛꝛaduā  kėnzėꝛeitètik== ==uala dizno huſt ėnni 
2Makk	6	19	Es az inkab dičo̗ſėgės halalt Machabeus valazta  hog nē [adičo̗ſeǵes] a feꝛtezetes ėlètėt  Akaꝛatʼtʼa zėꝛēt èlèuè mėgen vala a== ==gėtꝛèlėmꝛè 
2Makk	6	20	Nėzuėn keḍ  mikėppèn kėllènè èlèuè mēni ènǵėdèlmèſt zènvèduėn  zėꝛzė  hog èz ėlètnc̣ halalaieꝛt magat alkolmatlanocba nė èꝛèztènė 
2Makk	6	21	Azoc kèdėǵ  kic ièlėn alnak== ==uala  hamis iꝛǵalmaſſaggal rèmo̗ltètėnc̣== ==m̄g  è fėꝛfivnac rėgi baꝛatſagaieꝛt titkō vėuen o̗tèt kėꝛnc̣ vala huſokat hozni  kicvèl illik== ==uala ėltèttètni  hog tèttètnė ėtèt az aldozatoknac huſibol  mikent kiꝛal paꝛāčolt== ==uala 
2Makk	6	22	hog è tėuėn halaltol mėǵzabadolna  ⁊ fėꝛfivnac rėgi baꝛatſagaieꝛt tėzik== ==uala o̗ rèmo̗ltètėnc̣ èz èmbėꝛſėget 
2Makk	6	23	Es az kèzdė ǵondolni o̗ ėlètenèc ⁊ vėnſėǵėnc̣ melto maǵaſſaǵat ⁊ o̗== ==nėmėſſėgėnc̣ o̗zſėget · ⁊ o̗ gèꝛmėkſėgėto̗l foguā valo io naiaſſkodatʼtʼatʼ · ⁊ a ſcēt to̗ꝛuėn zėꝛēt valot  ki iſtènto̗l zėꝛzèttètėt== ==uala  fèlèlè mōduan  Tuggatoc  hog èn maǵamat inkab pokolba èꝛèztē 
2Makk	6	24	Mōda  mẻt nem illic mv̇== ==melto ėlètō̗kèt tèttètnō̗c  hog ſoc ifiac alahac Eleazaꝛuſt  kilènć zaz èztèndèyèt idèǵėnėknc̣ ėlètėbè mēni ·
2Makk	6	25	⁊ o̗k èn haſonlatoſſagomẻt ⁊ a== ==kèuèſènnè [ėlètnc̣] to̗ꝛètètėſ[ſėǵeieꝛt] ėlètnc̣ idèyeieꝛt m̄gčalatkozianac  ⁊ èzeꝛt zèplo̗t ⁊ atkot kèꝛèſſèc[nèc] èn vēſėgemnc̣ 
2Makk	6	26	Meꝛt es ha è== ==ièlen valo v̇do̗bèn mendėnėknc̣ gėtꝛèlmibo̗l mėǵzabadollac  dè a· mēdenhatonac kèzėt ſem èlèuènėn  ſem haluam nem tauoztatom èl 
2Makk	6	27	Azẻt èz ėlètėt èꝛo̗ſſèn altal mėgėm  valobizon mėltonac ièlėnėm vėnſėǵnc̣ 
2Makk	6	28	ifiaknac keḍ èꝛo̗s peldat hagoc · ha kėz èlmėuèl ⁊ èꝛo̗ſſèn èz halalatoſſėǵo̗ ⁊ ſcētſėǵo̗ to̗ꝛuėnėkėꝛt tiztes halallal ėltèttètèndėm  èzec mōduan  leǵottan a== ==gėtꝛèlmèkꝛè vōtatik== ==uala 
2Makk	6	29	Azoc keḍ  kic o̗tèt vizik== ==vala · ⁊ èlèztėb kèuèſė kègėſė[c]bèc valanac  haꝛagba foꝛdolanac az o̗to̗llo̗ mėgmōdot bèzėdėkėꝛt  kikèt azoc kèuėlſegbo̗l alaitʼak== ==uala zaꝛmazotnac 
2Makk	6	30	Dè mikor čapaſockal mėǵo̗lèttètnėc  ohaita  ⁊ mōda  Vꝛam  ki vallaz ſ · tudomāt  niluā tudod te  meꝛt halaltol mėgzabadolhatnėc tèſtnc̣ kèmeń [gėtꝛèlmėt] ſèꝛèlmit zènuèdėm · Lelkėm zėꝛēt keḍ te felèlmėdėꝛt o̗ꝛo̗mo̗ſt zènuèdem èzėkèt 
2Makk	6	31	Es èz valobizoń èkėppèn mėnè ki è== ==uilaǵbol · nē čac · èlèuènėknc̣  dè mēden nèmzètnc̣ o̗== ==halalanac èmlèkėzètėt  iozaǵnac ⁊ èꝛo̗ſſėnc̣ peldaiat haga ⁊c] 
Bar	1	1	Es èzėc a· ko̗ńo̗nèc iǵey  mėlʼlʼèkèt iꝛt Baꝛuch  Neꝛienèc fia  Maaſie fiaie  Sedechie fiae  Sedey fiae  Elchie fiae  Babilloniabā ·
Bar	1	2	o̗to̗d èztèndo̗bèn  a· honac hètèd napian  az v̇do̗bèn  kibèn a Caldeuſoc Iꝛ̄lmèt megvo̗ttėk== ==uala · ⁊ mėǵǵėèztėttėkuala o̗tèt tv̇zzèl 
Bar	1	3	Es mėgolvaſa Baꝛuch è ko̗ńo̗nc̣ iǵeyt Iekoniaſnac  Ioachim fianac  Iuda kiꝛalanac fv̇lèibè  mēd ā== ==nėpnèc  a· ko̗no̗ho̗z io̗uo̗knc̣ fv̇lèibè 
Bar	1	4	⁊ hatalmaſoknac  kiꝛalʼoc [fv̇lèinc̣]fiaynac fv̇lèibè · a· kv̇ſdèdto̗l foguan mēd a· nagiǵlan  [Babillo] medėnėknc̣ Babilloniaban lakozoknac Svidanac folʼoianal 
Bar	1	5	kic haluā  ſiꝛnak== ==uala  bo̗ito̗lnc̣ vala  ⁊ imadkoznak== ==uala vꝛnac zėmėlè èlo̗t 
Bar	1	6	Es penzt zėdenc̣  mikēt egmendēnèc kèzè tèhètè 
Bar	1	7	⁊ èꝛèztėt Iꝛ̄lmbè Ioachim paphoz  [Ech] Elchie fiahoz  Saloèl fiaiehoz  ⁊ az egèb papokhoz ⁊ mend ā== ==nėphėz  kic o̗ vèlè lelèttèttènèk== ==uala Iꝛ̄lmbèn 
Bar	1	8	mikỏ vēnėc vr tēplomanac èdėnit  mėlʼlʼèc èl vėtèttènc̣ vala a· tēplombol mėghioni Iudanac fo̗ldėbè Siban honac x  napian az èzu̇ſt èdenėkèt  mėllèkèt alkotot vala Sedechias  Ioſie fia[ie]  Iuda kiꝛalae /
Bar	1	9	mi vtʼan èlvo̗tʼtʼo̗ volna Iꝛ̄lmbo̗l Nabuhodonozor  babillonianac kiꝛalʼa  Iekoniaſt ⁊ a fèièdèlmèkèt ⁊ a foǵlʼokat ⁊ a hatʼalmaſokat ⁊ a· fo̗ldnc̣ nėpėt  ⁊ viue o̗kèt mėǵko̗to̗zuėn Babilloniaba 
Bar	1	10	⁊ mondanac  Ime èrèzto̗nc tv̇ hoziatoc [tv̇] pėnzėkèt  kicbo̗l vėgètėc aldozatokat ⁊ temiènt  ⁊ tėgètėc aldomaſokat  [bv̇nėꝛt] ⁊ aianlʼatoc bv̇nėꝛt mv̇ vꝛnoc iſtènō̗knèc oltaꝛaꝛa 
Bar	1	11	⁊ ymaggatoc Nabvhodonozor  Babillonia kiꝛalnac ėlèteiẻt ⁊ Baltazaꝛnac  o̗ fianac ėlèteieꝛt  [⁊] hog lėgènc̣ o̗ napioc  mikēt mēnc̣ napi fo̗ldo̗n /
Bar	1	12	Es hog aggon vr tèhètſėǵėt mvè̄ko̗nc  ⁊ vilaǵoſeha== ==m̄g mv̇ zėmèinkèt  hog ėlhèſſo̗nc Nabuhodonozor  Babillonia kiꝛalanac aꝛnėka alat · ⁊ o̗ fianac  Baltazaꝛnac aꝛnėka alat  ⁊ zolǵallonc o̗nèkic ſoc napocban  ⁊ lėllo̗nc malaztot o̗ zėmėlèc èlo̗t 
Bar	1	13	Mv̇no̗n magōkėꝛt ⁊ ymaggatoc mv̇ vꝛonc iſtèno̗nckèt  mẻt bv̇nho̗tto̗nc mv̇ vꝛonc iſtèno̗nknc̣  ⁊ nē ſoꝛdolt èl o̗== ==haꝛagia mv̇to̗llo̗nc mēd èz napiǵlan /
Bar	1	14	Es è== ==ko̗ńuèt oluaſſatoc  kit èꝛèztėtto̗nc tv hoziatoc vꝛnac tēplomaban mėgoluaſtatni az innèp napō 
Bar	1	15	Es mōgatoc  [vꝛonc] mv̇ vꝛonc iſtèno̗nknc̣ iǵaſſaǵ  mv̇nèko̗nc keḍ galazat mv̇ oꝛćainknac  mikēt vagon èz nap mēd Iudanac ⁊ Iꝛ̄lm lakozoinac 
Bar	1	16	mv̇ kiꝛalinknac ⁊ mv̇ fèiedèlminknèc ⁊ mv̇ papinknac ⁊ mv̇ ꝓphetʼainknac ⁊ mv̇ atʼainknac 
Bar	1	17	Bv̇nho̗tto̗nc mv vꝛonc iſtèno̗nc èlo̗t  ⁊ nėm hitto̗nc  hv̇to̗tlènkėduėnc o̗bènè 
Bar	1	18	⁊ nē voltonc alazkottac o̗nèki  ⁊ nem halǵattuc mv̇ vꝛonc iſtèno̗nknc̣ zauat  hog iaꝛnāc o̗ paꝛāčolatiba  mėlʼlʼèkèt adot mvè̄ko̗nc 
Bar	1	19	ā== ==naptʼol== ==foǵuā · kin ki hozta mv̇ atʼainkat Egiptōnac fo̗ldebo̗l  mend è napiǵlan hv̇to̗tlènėc voltonc vꝛhoz  Baꝛuth ⁊ tekozlatuan èlmėnēc  hog ne halǵatnoc o̗ zauat 
Bar	1	20	Es eggèſo̗lėnèc mv̇ vèlo̗nc ſoc ǵonozoc ⁊ atkoc  mėllèkèt zėꝛzėt vr Moyſėſnèc  o̗ zolgaianac / ki ki hozta mv̇ atʼainkat Egiptōnac fo̗ldebo̗l  adnia mv̇nèko̗nc a tʼèyèl ⁊ a· mėzzèl folʼo fo̗ldèt  mikēt è may napon 
Bar	1	21	⁊ nėm halǵatoc mv̇ vꝛonc iſtènō̗cnèc zauat a ꝓphetaknac mēdꝫ iǵeie[c] zėꝛent  kikèt èꝛèztėt mv̇ hoziāc ⁊ mv̇ biꝛainchoz /
Bar	1	22	Es èlmētō̗c o̗to̗llo̗  egmēdenīc o̗ zv̇uėnc̣ ǵonoz èꝛtèlmėbè mv̇uèlkėdni  idèǵėn iſtènėknc̣ tėuėnc  ǵonozokat mv̇ vꝛōc iſtènō̗knc̣ zemèy èlo̗t /
Bar	2	1	Azeꝛt zėꝛze mv̇ vꝛōc iſtènōc o̗ iǵeiet  mėlʼlʼèt bèzėllèt vala mv̇hozianc ⁊ mv̇ biꝛainchoz  kic itėltėc Iſꝛ̄lt  ⁊ mv̇== ==kiꝛalinchoz ⁊ mv̇== ==fèiedèlmīchez ⁊ mend Iſꝛ̄lhėz ⁊ mēd Iudahoz 
Bar	2	2	hog hozna vr mv̇ reianc mend a== ==ǵonozokat  mellʼèc nem lo̗ttènc̣ meń alat  mikeppèn Iꝛ̄lmbèn lo̗ttènc̣  my zėꝛēt iꝛuan vadnac Moyſėſnèc to̗ꝛuėnėbèn 
Bar	2	3	hog mėǵėnnė èmber o̗ fianac huſat ⁊ o̗ lʼaninac hvſit 
Bar	2	4	⁊ ada azokat mēdꝫ kiꝛalʼoknac kèzėc alʼa  kic mv̇ko̗rno̗lʼlo̗nc vadnac  bozzoſaǵba ⁊ puztolʼatba  mēdꝫ nėpècbè  [kic mv̇ko̗ꝛno̗llo̗c vadnac] kicbè mv̇nkèt èlhimtėt vr ·
Bar	2	5	⁊ lo̗tto̗nc ala ⁊ nē fel · meꝛt bv̇nho̗tto̗nc  mv̇ vꝛonc iſtènō̗knèc nem ènǵèduėnc o̗ zauanac 
Bar	2	6	Mv̇ vꝛonc iſtènō̗knc̣ iǵaſſaǵ  mv̇nèko̗nc keḍ ⁊ mv̇== ==atʼaink[nac galazat] oꝛćaianac galazat  mikēt vagō èz nap 
Bar	2	7	meꝛt bèzellėttè vr mv̇ꝛeianc mēd èz ǵonozokat  mėlʼlèc io̗ttènc̣ mv̇ꝛeiāc 
Bar	2	8	⁊ nem onzollottuc mv̇ vꝛoc iſtènō̗knèc oꝛcaiat  hog meǵfoꝛdolnanc mv̇ egmēdenīc o̗== ==mēto̗l ǵonozb vtaybol /
Bar	2	9	Es vigazot vr gonozocban  ⁊ reianc hozta azokat · mẻt iǵaz vr o̗== ==mēdꝫ mv̇uèkėdètibèn  mėllèkèt paꝛāčolt mv̇nèkō̗c 
Bar	2	10	⁊ nem halǵatʼtuc o̗ zauat  hog mēnėnc vꝛnac [o̗] paꝛāčolatibā  mėllèkèt adot mv̇ oꝛćanc èlèibè /
Bar	2	11	Es ma  vꝛam  Iſꝛ̄lnc̣ iſtènè  ki kihoztad te nėpèdèt Egiptōnac fo̗ldėbo̗l èꝛo̗s kèzbèn  ⁊ fo̗ldi ièlėnſėgėcbèn ⁊ mēni ièlėnſėgėcbèn  te nag tèhètſėǵedbèn ⁊ maǵas kaꝛban  ⁊ to̗ttèl te maǵadnac nèuèt  mikēt vagō èz napon 
Bar	2	12	Bv̇nho̗ttō̗c  mv̇ vꝛoc iſtènō̗c  te menden iǵaſſagidban hamiſſan mv̇uèlkėtto̗nc  kègėtlèno̗l to̗ttō̗c /
Bar	2	13	Foꝛdeitaſſec èl te haꝛaǵod mv̇to̗llo̗nc  meꝛt kèuèſèn hagattattōc mėg a nèmzètėc ko̗zo̗t  houa mūkèt èlhimtėttèl /
Bar	2	14	Es  vꝛam  halǵaſſad== ==mėǵ mv̇ onzollatinkat ⁊ mv̇ ymadſaginkat  ⁊ mēč mėg mūkėt tėnėn ėꝛtèd  ⁊ ag nèkō̗c malaztot lelnō̗c azoknac oꝛćaioc èlot  kic mv̇nkèt èluittènc̣ 
Bar	2	15	hog mėǵtugga mēdꝫ fo̗ld  mẻt te vag vr  mv̇ iſtènō̗c  ⁊ meꝛt te nèvèd hiuattatot mēdꝫ Iſꝛ̄len ⁊ o̗== ==maǵzatʼtʼan 
Bar	2	16	Nėzyh  vꝛam  mv̇ꝛeianc te ſcēt hazadbol · ⁊ haičad le te fv̇lèdèt  ⁊ halǵaſ== ==mėǵ 
Bar	2	17	Niſſad== ==m̄g te zėmèidèt  ⁊ laſſad · mẻt nem a== ==halottac  kic pokolban vadnac  kicnc̣ zèllètėc èluėtèttètėt o̗== ==hvꝛocbol  adnac tiztėſſėgėt ⁊ iǵazolatot vꝛnac 
Bar	2	18	Dė a· lėlėc  mėlʼ zomoꝛoſaǵban vagō a· ǵonoſſagnac nagſaǵā  ⁊ lehoꝛgadua iar ⁊ bètègē  ⁊ mėǵfogatkozo zėmėc ⁊ èhezo̗ lėlėc ad tenèkėd dičo̗ſėgėt  ⁊ iǵaſſagot vꝛnac /
Bar	2	19	Meꝛt nem mv̇ atʼainc igaſſagoc zėꝛēt o̗ttō̗c mv̇ onzollatokat  ⁊ kèꝛėſo̗nc iꝛgalmaſſaǵot te zemelėd Baꝛuth èlo̗t  mv̇ iſtènō̗c 
Bar	2	20	Dè mẻt èꝛèztėttèd te haꝛagodat ⁊ te hiꝛtèlènkèdètėdèt mv̇reiāc  mikēt bèzėllėttèl te gèꝛmėkidnc̣ ꝓphetaknac kèzėcbèn  mōduā 
Bar	2	21	Ig mōd vr  haičatoc le tv̇ vallatokat ⁊ tv̇ ńakatokat  ⁊ mv̇uèlkėggètėc Babillon kiꝛalanac  ⁊ v̇lto̗c a· fo̗ldo̗n  kit attam tv̇ atʼaitoknac /
Bar	2	22	Kit ha== ==nem tèiendėtėc  ſem halǵatāgatoc tv̇ vꝛatoc iſtèntėknc̣ zauat  mv̇uèlkednetėc Babillon kiꝛalanac  fogatkozatot tėzėc Iudanac vaꝛoſibol ⁊ Iꝛ̄lm kv̇uo̗l 
Bar	2	23	⁊ èluėzėm tv̇ to̗llètėc viǵaſaǵnac zauat ⁊ o̗ꝛō̗nèc zauat ⁊ a vo̗nc̣ zauat ⁊ a mēnèc zauat  ⁊ lezen mēdꝫ fo̗ld ńomdok== ==nalkv̇lo̗n az o̗bènnè nem lakozoctol /
Bar	2	24	Es nem halǵatac te zodat  hog mv̇uèlnenc̣ Babillon kiꝛalanac  ⁊ zeꝛzed te igeidèt  mėlʼlʼèkèt bèzėllėttèl te gèꝛmėkidnc̣ ꝓphetaknac kèzėcbèn  hog èluitèſſènc̣ mv̇== ==kiꝛalinknac tètèmėc ⁊ mv̇ atʼainknac tètèmėc o̗== ==hèlʼėkꝛo̗l /
Bar	2	25	Es imė  vèttèttènc̣ napnac hèvſėǵėꝛè ⁊ eync̣ fagaꝛa  ⁊ mėgholtanac a· mēto̗l ǵonozb ſèꝛèlmècbèn ⁊ èhſėgbèn ⁊ to̗ꝛbèn ⁊ a== ==kièꝛèztètbèn 
Bar	2	26	Es vèttèd a tēplomat  kibèn hiuattatot te nèuèd o̗bènnè  mikēt èz nap  Iſꝛl hazanac ⁊ Iuda hazanac hamiſſaǵaieꝛt 
Bar	2	27	Es to̗ttèl mv̇ bènnōc  vr  mv̇ iſtènō̗c  te mēdꝫ iozagod zėꝛēt ⁊ te mēdꝫ nag== ==ko̗no̗ꝛo̗lètėd zėꝛēt 
Bar	2	28	mikēt bèzėllėttèl te gèꝛmėkidnc̣ Moyſėſnc̣ kèzėbē an== ==napon  mėllen paꝛāčoltal nèki megiꝛna te to̗ꝛuenedèt Iſr̄l fiay èlo̗t 
Bar	2	29	monduan  Ha nem halgatangatoc èn zomat  è · nag kèuel [kèuel] ſokaſſaǵ fordeitatic mento̗l ku̇ſſèb nèmzètbè  houa èn èl himtem azokat 
Bar	2	30	mert tudom  hog èngemèt nē halgat è · nep  Mert è · nep kèmeń ńako  ⁊ meg fordul o̗ zu̇uebè o̗ fogſaganac fo̗ldebèn 
Bar	2	31	Es megtuggac  mert èn vagoc vr  o̗ iſtènec  Es adoc nèkic zu̇uèt  ⁊ meg èrtnèc  ⁊ fulèkèt  ⁊ meghalgatnac 
Bar	2	32	⁊ dičernèc èngemèt o̗ fogſagoknac fo̗ldebèn  ⁊ megèmlèkèznèc èn nèuèmro̗l 
Bar	2	33	Es èl fordeitʼac [fo̗] o̗magokat o̗ kèmeń hatokbol ⁊ o̗ nag gonoſſagocbol  mert megèmlèkeznèc o̗ attoknac vtarol  kic bv̇nho̗ttènèc èn bènnèm 
Bar	2	34	Es meghiuom azokat o̗ fo̗ldo̗kbè  mellert èſko̗ttèm o̗ atʼtʼoknac  Abrachamnac  Iſaaknac ⁊ Iakobnac  ⁊ vralkodnac azokon  ⁊ meg[ku̇ſſèbeitem]ſokaſeitom o̗kèt  ⁊ nem ku̇ſſèbednèc meǵ 
Bar	2	35	Es zerzec azoknac mas o̗ro̗c teſtamentomot  hog legèc azoknac vroc  ⁊ o̗k leznèc ènnèkem nepèm  ⁊ nem indeitom èl touabba èn nepèmèt  Iſr̄l fiait  a· fo̗ldro̗l  mellèt attam azoknac 
Bar	3	1	ES ma mendenhato vr  Iſr̄lnc̣ iſtène  a· getrèlmèkbèli lelec ⁊ a· bu̇s zèllèt v̇uo̗lt te hozaid 
Bar	3	2	Halgaſſad  vrā  ⁊ irgalmazy  mert irgalmas iſtèn vag  ⁊ irgalmazih mv̇nèko̗nc  mert bu̇nho̗ttʼo̗nc te èlo̗ttèd 
Bar	3	3	ki u̇lz o̗ro̗cke  ⁊ mu̇ èluèzo̗nc o̗ro̗cke  ⁊ nem halgatac o̗ vroc iſtèneknèc zauat  Baꝛuth
Bar	3	4	Medenhato vr  iſr̄lnèc iſtène  halgaſſad ma  vram Iſr̄l halottinac ⁊ o̗ fioknac imadſagat  mert bu̇nho̗ttènèc te èlo̗ttèd  ⁊ nem halgatac o̗ vroc iſtèneknèc zauat  ⁊ eggèſo̗ltènèc mu̇uèlo̗nc gonozoc 
Bar	3	5	Ne akarih mu̇ atʼainknac hamiſſagokrol meǵ èmlèkezned  dè èmlèkezièl meǵ te kèzèdro̗l ⁊ te nèuèdro̗l èz v̇do̗bèn 
Bar	3	6	mert te vag vr  mv̇ iſtèno̗nc  ⁊ dičeriuc te nèuèdèt  vram 
Bar	3	7	mert azert atʼtad te felèlmèdèt mu̇ zu̇u̇èinkbè  hog hyuc te nèuèdèt  ⁊ dičerio̗nc tegedèt mv̇ fogſaginkban  Mert èl fordolonc mv̇ atʼainknac hamiſſagocbol  kic bu̇nho̗tto̗nc te èlo̗ttèd 
Bar	3	8	Es ime  mu̇ ma mv̇ fogſaginkban vagonc  houa mu̇nkèt èl himtettèl  bozzoſagba ⁊ atocba ⁊ bu̇nbè  mv̇ atʼainknac menden hamiſſagoc zerent  kic èltauoztanac te to̗llèd  mv̇ vrunk iſtèno̗nc 
Bar	3	9	Halgaſſad  Iſr̄l  ėlètnèc parančolatit fu̇lèiddèl  èzedbè vegèd  hog tug ildomoſſagot 
Bar	3	10	Mi az  Iſr̄l  mi az  hog èllènſegeknèc fo̗ldebèn vag 
Bar	3	11	meg auoltal idègennèc fo̗ldebèn  megferteztèttèl a· halottakkal  zamlaltattal a· pokolba lezallockal 
Bar	3	12	Meg hattad bo̗lčèſegnèc forraſat 
Bar	3	13	mert ha iſtènnèc vtaban iartal== ==uolna vala  bizoń bekeſeggèl lakoztal== ==uolna a· fo̗ldo̗n 
Bar	3	14	Tanollad meg  hol legen a· bo̗lčèſeg  hol legen az ildomoſſaǵ  hol legen a· iozag  hol legėn az èꝛtèlm · hog tuggad  hol legėn ėgèmbè ėlètnc̣ ⁊ iozaǵnac hoziuſaǵa / Hol lėgėn zėmėknèc vilaǵa · ⁊ bėkėſėǵ ·
Bar	3	15	Ki leltè== ==mėg o̗ hèlʼėt  ⁊ ki mēt bè o̗ kėnčėbè /
Bar	3	16	Hol vadnac nèmzètėknc̣ fèiedèlmi · ⁊ kic vꝛalkottanac vadakan  mėllèc vadnac fo̗ldo̗n ·
Bar	3	17	Kic iacodnac mēnc̣ madaꝛiban /
Bar	3	18	Kic èz v̇ſto̗t kenčėz[tėc]nc̣ ⁊ aꝛańat  kibèn èmbeꝛėc biznac  ⁊ nīč o̗ kèꝛèſkėdėſėknc̣ vėgè  kic èz v̇ſto̗t faꝛaǵnac ⁊ zoꝛǵalmazatoſoc  ⁊ nīč o̗== ==mv̇uèlkėdėſeknc̣ mėglėlėſè ·
Bar	3	19	Ki iꝛtattanac  ⁊ pokolba lėzallottanac  ⁊ ėgèbèc tamattanac o̗== ==hèlʼėcbè 
Bar	3	20	Ifiac lattac a vilaǵot  ⁊ lakoztanac fo̗ldo̗n  Fègèdèlèmnc̣ keḍ vtat nėm tuttac 
Bar	3	21	ſem èꝛtėttėc o̗ o̗ſuènit  ſem o̗ fioc fogattoc o̗tèt  O̗ oꝛćaiatol mèzzè lo̗ttènc̣ 
Bar	3	22	Nem hallattatot Canaānac fo̗ldėbèn  ſem lattatot Temanban 
Bar	3	23	Es Aǵaꝛnac fiay  kic ki kèꝛèſtėc az ildomoſſaǵot  mėlʼ fo̗ldbo̗l vagō  Tėman fo̗ldenc̣ ꝯplaꝛi ⁊ bèzėllo̗y ⁊ ildomoſſaǵnac ⁊ èꝛtèlėmnc̣ ki kèꝛèſo̗y · Bo̗lčèſgnc̣ keḍ vtat nėm tuttac  ſem èmlèkeztènc̣ mėg o̗ o̗ſuènėꝛo̗l 
Bar	3	24	O  Iſꝛl  mėl nag iſtènnc̣ haza  ⁊ mėl iǵėn nag o̗== ==biꝛodalmanac [o̗] hèlè ·
Bar	3	25	[nag ⁊] nag  ⁊ vėget nėm val · magas ⁊ mėꝛtėclètlèn ·
Bar	3	26	Hol voltanac a nèuèzètės oꝛiaſoc  kic kèzdètto̗l== ==foguā nag allatouac voltanac  ⁊ tvdomańoſoc hadhoz 
Bar	3	27	Nem azokat valaztotta iſtèn · ſem leltėk== ==mėǵ fègėlėmnc̣ vtat 
Bar	3	28	azẻt [lėltėkmėǵ] èluèztènc̣  Es meꝛt nėm vallottanac tudomant  o̗== ==hitſaǵokėꝛt èluèztènc̣ 
Bar	3	29	Ki mēt fel mēbè  ⁊ vo̗tto̗ o̗tèt  ⁊ ala hozta a· ko̗do̗cbo̗l ·
Bar	3	30	Ki mēt altal tèngeꝛėn · ⁊ mėglėltè o̗tèt  [⁊ ala hozta o̗tèt] ⁊ hozta valaztot aꝛānon 
Bar	3	31	Nīč  ki megtudhaſſa o̗ vtait · ⁊ ki mėgkèꝛèſ[ſè]hèſſè o̗ o̗ſuėnit  Baꝛuth
Bar	3	32	Dè ki mendenekèt tud  èſmèrte azt  ⁊ o̗ ildomoſſagaual lelte o̗tèt  Ki alkotta a· fo̗ldèt o̗ro̗c v̇do̗to̗l foguan  ⁊ bèto̗lto̗tto̗ azt appro barmockal ⁊ neg labockal /
Bar	3	33	ki èrèzti è · vilagot  ⁊ èlmegen  ⁊ hiutta o̗tèt  ⁊ èngèdet felèlembèn o̗nèki 
Bar	3	34	A· čillagoc kèdeg attanac vilagot  o̗ o̗rizètekbèn vigattattanac 
Bar	3	35	hiuattattanac  ⁊ mondottanac  ièlen [v] vagonc  ⁊ vilagoſeitottanac nèki o̗ruèndezèttèl  ki to̗tto̗ azokat 
Bar	3	36	Ez mv̇ iſtèno̗nc  ⁊ nem alaitatic egèb o̗ èllène 
Bar	3	37	Ez lelte fègedèlemnèc menden vtat  ⁊ atta azt Iacobnac  o̗ gèrmekinèc  ⁊ Iſr̄lnèc  o̗ valaztottanac 
Bar	3	38	Ezec utan fo̗ldo̗n lattatot  ⁊ èmbereckèl naiaſkodot 
Bar	4	1	EZ iſtèn parančolatinac ko̗ńuo̗ ⁊ to̗rueń  ki o̗ro̗cke vagon  Mendenec  kic tartʼac o̗tèt  iutnac ėlètbè  kic kèdeg meghagangac o̗tèt  halalba 
Bar	4	2	Fordol meg  Iacob  ⁊ ragaggad o̗tèt  Iary az uton o̗ feneſſegebèn o̗ vilaga èllèn 
Bar	4	3	Ne aggad te dičo̗ſegedèt egèbnèc ⁊ te meltoſagodat idègen[nèc] nèmzètnèc 
Bar	4	4	Boldogoc vagonc  Iſr̄l  mert mellèc kelnèc iſtènnèc  megièlentèttènèc mu̇nèko̗nc 
Bar	4	5	Viǵ èlmeio̗ leg  iſtènnèc nepe  èmlèkezètes Iſr̄l 
Bar	4	6	èl adattattoc nèmzèteknèc nem vèzedèlmbè  dè mert haragra rezzèztettetec iſtènt  èl adattatoc az èllènſegeknèc 
Bar	4	7	Mert megkèſèreitettetec o̗tèt  ki to̗t tu̇to̗kèt  az o̗ro̗c iſtènt · aldozuan idègen iſtèneknèc  ⁊ nem iſtènnèc 
Bar	4	8	Mert èl fèlèttetec iſtènt  ki eltètet tu̇to̗kèt  ⁊ megzomoreitottatoc [Ihl]Ihr̄lemet  tu̇ daikatokat 
Bar	4	9	Mert latta az iſtènto̗l io̗io̗ haragot tv̇nèktec  ⁊ mondot  Halgaſſatoc  ſionnac varoſi 
Bar	4	10	Mert nag ſiralmat hozot ènnèkem  Mert lattam èn nepèmnc̣ fogſagat  èn fiaimet ⁊ èn leańimet  mellèt hozot o̗nèkic az o̗ro̗c 
Bar	4	11	mert eltèttèm azokat vigaſaggal  èl èrèztettèm kèdeg azokat ſiralommal ⁊ gazolattal 
Bar	4	12	Senki ne o̗ro̗llo̗n raitam  o̗zuègen ⁊ meg hagattaton  Sokaktol hagattattam meg èn fiaimnac bu̇no̗kert  mert èl hailottanac iſtènnèc to̗rueńeto̗l 
Bar	4	13	o̗ igaſſagit kèdeg nem tuttac  ſem iartanac iſtèn parančolatinac vtain  ſem o̗ igazolatinac o̗ſuèńin igaſſaggal mentènèc bè 
Bar	4	14	Io̗yènèc ſionnac [utay] veǵèy  ⁊ meg èmlèkeziènèc èn fiaimnac ⁊ èn leańimnac fogſagokrol  kit hozot nèkic o̗ro̗c 
Bar	4	15	Mert hozot o̗reiaioc nèmzètekèt mèzzo̗l  fènè nèmzètet ⁊ egèb ńèluo̗uèt 
Bar	4	16	kic a· uenekèt nem tizteltec  ſem ko̗ńo̗ro̗ltènèc a· gèrmekeken  Es èluittec az o̗zuègnèc fiait  ⁊ az eggèt o̗ fiaitol megpuzteitottac 
Bar	4	17	En kèdeg mit Baꝛuth ſègelhètlèc tu̇to̗kèt 
Bar	4	18	Mert ki hozot gonozokat tv̇ reiatoc  o̗ ki zabadeit tu̇to̗kèt tv̇ èllènſegteknèc kèzecbo̗l 
Bar	4	19	Iariatoc  fiaim  iariatoc · mert èn egèdo̗l halgattattam meg 
Bar	4	20	Ki foztottam magamat bekeſegnèc ſtolaiabol  o̗lto̗ztèttèm èn magamat onzollatnac ſakiaba · ⁊ v̇uolto̗c èn napimban a· felſegeſhez 
Bar	4	21	Bekeſegeſec legètec  fiaim  v̇uo̗lčètec vrhoz  ⁊ megzabadeit tu̇to̗kèt èllènſeges fèdèlmèknèc kèzecbo̗l 
Bar	4	22	Mert èn rèmenlettèm o̗ro̗cke tu̇ v̇duo̗ſſegtekèt  ⁊ io̗t ènnèkem [o̗ro̗cke] o̗ro̗m a· ſcènto̗l irgalmaſſagra  mel io̗ tv̇nèktec tv̇ o̗ro̗c v̇duo̗zeito̗to̗kto̗l 
Bar	4	23	Mert [ki] ki èrèztettèlèc tu̇to̗kèt gazolattal ⁊ ſiralommal  Meghoz kèdeg tu̇to̗kèt ènnèkem vr o̗ro̗mmèl ⁊ vigaſaggal o̗ro̗ckè 
Bar	4	24	Mert mikent latʼtʼac ſyonnac zomzedy tu̇ fogſagtokat · igèn lattac ⁊ iſtènto̗l hirtèlèn tv̇ megzabadolaſtokat  mel reiatoc io̗  tv̇nèctec nag tizteſſegtèl ⁊ o̗ro̗c feneſſeggèl 
Bar	4	25	Fiaim  bekeſeggèl tu̇rietėc a· haragot  mel tv̇nèktec reiatoc io̗  Mert u̇ldo̗zo̗t tegedèt te èllènſeged  dè hamar meg latod o̗ uèzedèlmet  ⁊ o̗ ńakara haǵz fel 
Bar	4	26	èn gèńerkedo̗im iartanac kèmeń vtakon  mert èluitèttènèc  ment az èllènſegekto̗l èl ragadot čorda 
Bar	4	27	Bekeſegeſec legètec  fiaim  ⁊ v̇uo̗lčètec vrhoz 
Bar	4	28	Mert lezen tv̇ èmlèkezèttec attol  ki èluizen tu̇to̗kèt  Mert mikent uolt tv̇ èrtèlmètec  hog èl teuehednetec iſtènto̗l  [Eſmeg] Eſmeg megfordoluatoc tizzer inkab meg kèrèſitec o̗tèt 
Bar	4	29	Mert ki hozot tv̇ reiatoc gonozokat  o̗ ⁊ · èſmeg hoz tv̇nèktec o̗ro̗c vigaztalatot  o̗ruèndezètet tv̇ v̇duo̗ſſegteckèl 
Bar	4	30	Bekeſeges leg  Ihr̄lm  mert onzol tegedèt  ki tegedèt nèuèzet 
Bar	4	31	Az artalmaſoc èluèznèc  kic tegedèt getrettènèc  ⁊ kic o̗ro̗ltènèc te romlaſodban  meg getrèttètnèc 
Bar	4	32	A· varoſoc  kiknèc te fiaid zolgaltanac  getrèttètnèc  ⁊ kic te fiaidat èluo̗ttec 
Bar	4	33	Mert mikent o̗ro̗lt Babillon te romlaſodban  ⁊ vigadot te èſeſeden  vgan megzomorodic o̗ megpuztolatʼtʼaban 
Bar	4	34	Es èlmèttètic o̗ vigaſaganac ſokaſſaga  ⁊ o̗ o̗ro̗mo̗ lezen ſiralomba 
Bar	4	35	mert tu̇z reia o̗nèki az o̗ro̗kto̗l  napoknac hoziuſagaban 
Bar	4	36	Ko̗rńo̗l nezièd magadat  Ihr̄lm  napkèlètrè  ⁊ laſſad tenèked io̗uo̗ vigaſagot iſtènto̗l  Capitulum o̗to̗d
Bar	4	37	Mert ime  io̗nèc [napoc] te fiaid  kikèt èlèrèztettèl èl himeluen  megio̗nèc egbè gu̇lèkezuen napkèlètro̗l mend napńugatiglan a· ſcēt iǵebèn  o̗ro̗luen iſtènnèc tizteſſegebèn 
Bar	5	1	Ihr̄lm  foziad ki te magadat gazolatnac ⁊ te getrèlmèdnèc ſtolaiabol  O̗lto̗ztèſſèd te magadat o̗ ekeſſegeuèl ⁊ tizteſſeuèl  mel vagon tenèked iſtènto̗l o̗ro̗c dičo̗ſegrè 
Bar	5	2	Megko̗rńekez tegedèt [ig] igaſſagnac iſtène kètzer ruhaual  ⁊ vèti te fèdbè o̗ro̗c tizteſſegnèc Baruth ſu̇uèget 
Bar	5	3	Mert iſtèn megmutatʼtʼa o̗ feneſſeget te bènnèd  ⁊ vèti o̗ feneſſeget te bèled  mel vagon meń alat 
Bar	5	4	Mert a· te nèuèd nèuèztètic iſtènto̗l o̗ro̗cke igaſſaǵ bekeſeggenèc ⁊ kègeſseǵ [ti] tizteſſegenèc 
Bar	5	5	Kèl== ==fel  Ihr̄lm  ⁊ al a· magaſſagban  ⁊ ko̗rńo̗l nezih napkèlètrè  ⁊ nezièd te egbè guito̗t fiaidat napnac kèlèteto̗l mend ńugtaiglan a· ſcèntnèc igeiebèn vigadoc iſtènnèc [igeiebèn] èmlèkezètebèn 
Bar	5	6	Mert ki mentènèc to̗llèd labokon èluitèttètuen az èllènſegekto̗l  Meg hozia kèdeg azokat vr te hoziad tizteſſeggèl hozattatʼuan  mikent orzagnac fiait 
Bar	5	7	Mert zerzette iſtèn megalazni menden magas heget ⁊ felſeges ko̗zirtokat ⁊ vo̗lgèkèt bèto̗ltèni fo̗ldnèc egèneſſeiglèn  hog Iſr̄l zèrèlmèſt iarion iſtènnèc tizteſſegebèn 
Bar	5	8	Meg arńekoſoltanac kèdeg èrdo̗c ⁊ edeſſegnèc menden faia Iſr̄lbèn iſtènnèc parančolatiual 
Bar	5	9	Mert meghozia iſtèn Iſr̄lt [v] vigaſaggal o̗ nagſaganac vilagaban  irgalmaſſaggal ⁊ igaſſaggal  mel vagon o̗to̗llo̗ 
Bar	6	1	A Bu̇nnèl  mellèl bu̇nho̗ttètec iſtèn èlo̗t  èluitèttec babilloniaba fogſagban Nabuchodonozortol  babillonia kiralatol 
Bar	6	2	Bè menuetec kèdeg babilloniaba leztec ot ſoc èztèndo̗cbèn ⁊ hoziu idèkbèn hètèd nèmzètiglèn ⁊ hètèd idèkbèn  Ezec vtan kèdeg utan ki hozlac tu̇to̗kèt onnan bekeſeggèl 
Bar	6	3	Ma kèdeg lattoc babilloniaban [lattoc lattac] arań ⁊ èzu̇ſt ⁊ ko̗ ⁊ fa iſtènekèt vallakon viſèltètni  mutatuan felèlmèt nèmzèteknèc 
Bar	6	4	Azert laſſatoc  hog tu ⁊ · egènlo̗uèc ne legètec idègen mu̇uèlkedèteknèc  ⁊ fellètec  ⁊ felèlm tu̇to̗kèt meg foglallon o̗ bènnec 
Bar	6	5	Es ug latuatoc gu̇lèkezètet meǵo̗l ⁊ èlo̗l  imadkozuatoc mongatoc tv̇ zu̇uètekbèn  Vram  tegedèt kel imadni 
Bar	6	6	èn angalom kèdeg tu̇ vèlètec lezen  èn kèdeg ki kèrèſem tv̇ [zu̇uètekèt] lelketekèt 
Bar	6	7	Mert o̗ faioc a· kouačtol galultatot meg · azoc meg arańaztatuan ⁊ meg èzu̇ſto̗ztètuen hamiſſac  ⁊ nem zolhatnac 
Bar	6	8	Es mikent zu̇znèc  o̗lto̗zètekèt zèrèto̗nèc  vgan az arańńat veuen faragtattatanac  Bizon arań koronakat valnac o̗ fèieken o̗ iſtènec 
Bar	6	9	mert a· papoc èl vroziac az arańńat ⁊ az èzu̇ſto̗t o̗to̗llo̗c  ⁊ ko̗ltic azt o̗nō̗ magokra 
Bar	6	10	Adnac kèdeg o̗ bèlo̗llo̗ es a· bordelba vèttèknèc  ⁊ paraznakat ekeſeitnèc  ⁊ èſmeg mikor èluèndic azt  azt a· paraznaktol ekeſeitic o̗ iſtènekèt 
Bar	6	11	Azoc kèdeg nē zabadolnac meg a· roſdatol · ⁊ a· moltol 
Bar	6	12	Azokat kèdeg ruhaual ⁊ barſońńal bèfedezuen meg kènic o̗ orcaiokat a· haznac poraiert  ki ſoc o̗ ko̗zo̗tto̗c 
Bar	6	13	Eſtapot valnac kèdeg  ment èmber  mikent videknèc biraia  kic o̗ bènne bu̇nho̗to̗kèt meg== ==nē o̗lnc̣ 
Bar	6	14	To̗rt ⁊ · valnac o̗ kèzekbèn ⁊ feizet  o̗ magokat kèdeg hadtol ⁊ toluaioktol meg nem zabadeithattac  Azert legen nèktec èſmè[g]rèttekrè  mert nem iſtènec  Azert ne altallatoc azokat 
Bar	6	15	Mert mikent mido̗n èmbernèc èdeńe megto̗rèttètèndic  kellètlènne lezen  illètènec azoknac iſtènec /
Bar	6	16	Azoc a· hazba zerzèttètuen  o̗ zèmec a· bèmeno̗c laboknac poraual tèllèſec 
Bar	6	17	Es mikent valakinèc  ki kiralt [veti] veti  megko̗rńekeztètnèc aitoual  Auag mikent a· koporſoba vit halot  vgā èro̗ſeitic meg a· papoc az aitokat zegèzo̗ckèl ⁊ lakatockal  hog toluaioctol meg== ==ne foztaſſanac 
Bar	6	18	Zo̗uetnèkekèt goitnac azoknac ⁊ valobizoń ſokakat  kicbo̗l čac eggèt ſem lathatnac  Vadnac kèdeg  mikent gerendac a· hazban 
Bar	6	19	O̗ zu̇uo̗kèt kèdeg  kic fo̗ldbo̗l vadnac  mongac kegoctol megńalatni  mu̇do̗n meg ezic o̗kèt ⁊ o̗ ruhaiokat  ⁊ nē èrzic 
Bar	6	20	Fèkètebbèc o̗ orcaiok a· fuſto̗l  [⁊ nē è] ki lezen a· hazban 
Bar	6	21	O̗ tèſteken ⁊ o̗ fèieken Dènèuerec ⁊ fèčkèk ⁊ madarac rèpo̗lnèc azonkeppèn ⁊ ńomoc 
Bar	6	22	Azert tuggatoc  mert nem iſtènec  azert ne felletec o̗kèt 
Bar	6	23	Az arańńat ⁊ · mellèt valnac zinrè  hanē== ==ha valaki èlto̗rlèndi roſdaiat  nem fenlnèc  mert mido̗n megforraztatnac== ==vala  ſem èrzik== ==uala 
Bar	6	24	Menden aroual vetèttèc  kicbèn zèllèt ninčèn o̗ bènnec 
Bar	6	25	Labak== ==nalku̇l · vallakon viſèltètnèc  megmutatuā èmbereknèc o̗ nèmtèlènſegekèt  Galaztaſſanac azoc es · kic bečo̗lic azokat 
Bar	6	26	Azert ha le èſèndnèc a· fo̗ldrè  o̗no̗n to̗llo̗c fel== ==nem kèlhètnc̣  Ha valaki o̗tèt igazan allaptatanga  ſem alhat o̗no̗n maga  dè mikent halottaknac vallac  vèttètnèc azoknac 
Bar	6	27	O̗ oſtaiokat o̗ papoc èl arollac  ⁊ vizha eltèttètnèc  Azonkeppèn ⁊ o̗ nèmberiec èl ragadoziac · ſem bètègnèc  ſem a· vigaztonac rezeſeitnèc valamit 
Bar	6	28	O̗ aldozatʼtʼocbol bu̇do̗ſo̗c ⁊ verrèl foloc illètnèc  Es ug tuggatoc èzecbo̗l  mert nem iſtèneknèc  ne felletec o̗kèt 
Bar	6	29	Mert honnan hiuattatnac iſtènnèc  mert a· nèmberièk oſtʼakat vètnèc az arań ⁊ az èzu̇ſt ⁊ a· fa iſtèneknèc 
Bar	6	30	⁊ o̗ hazocban papoc v̇lnèc  valuan meǵmètèlt zokńakat  ⁊ fèièkèt ⁊ zakalokat megborotualuan  kiknèc fèiec mèzeitèlènec 
Bar	6	31	Reionac kèdeg  v̇uo̗ltuē o̗ iſtènec èllèn  mikent meǵ holtnac vačoraian 
Bar	6	32	O̗ ruhaiokat èluezic  èluezic a· papoc  ⁊ ruhaziac o̗ fèlèſegekèt ⁊ o̗ fiokat 
Bar	6	33	⁊ ha valami iot zènuèdnèc valakito̗l  nem forbatʼlhatʼtʼac meg  ſem zerezhètnèc kiralt  ſem èl== ==nē vèhètic 
Bar	6	34	Azonkeppèn ſem adhatnac kazdagſagokat  ſem forbatlhatnac meg gonozt  Ha ki azoknac fogadaſt [tèiènd] tènd  ⁊ meg== =nē adanga  azt ſem kèrèſic meg 
Bar	6	35	èmbert halaltol meg== ==nē zabateitnac  ſem èro̗tlènt hatalmaſtbtol mènthètnèc meg 
Bar	6	36	Vac èmbert latatra meg= ==nem adhatnac  èmbert ńaualatol meg== =nē zabadeithatnac 
Bar	6	37	o̗zuègnèc nem irgalmaznac  ſem teznèc iol aruaknac 
Bar	6	38	Hegbèli ko̗uèckèl egènlo̗uèc o̗ fa ⁊ ko̗ ⁊ èzu̇ſt ⁊ arań iſtènec  Kic kèdeg bečo̗lèndic azokat  meg galaztatnac 
Bar	6	39	Azert mikeppèn azoc alaitandoc auag mondandoc iſtèneknèc 
Bar	6	40	Mert meglèn a· kaldeoſoc nem tizteluen azokat  kic  micor hallangac a· nemat nem zolhatni  vizic azt Beelnèc  keruen o̗to̗llo̗  hog zolhatna  [ki]
Bar	6	41	mōnal èrzhètne  ki nem val indolatot  Es o̗k  mikor megèrtèndic  meg haggac azokat  mert èrzèlmèt nem valnac az o̗ iſtènec 
Bar	6	42	Nèmberièk kèdeg v̇lnèc ko̗tèlèckèl megko̗rńekeztètuē  igen meg gerièztuē olayoknac fait 
Bar	6	43	Mido̗n kèdeg valamel o̗ ko̗zzo̗lo̗c èluontatuan valamel meno̗to̗l o̗ uèle aland  o̗ fèlet bozzontʼa  hog az ne legen ollan meltoſagot vallo  mikent ⁊ o̗ ko̗tèle ne legen megzakadot 
Bar	6	44	Mert mendenec  mellèc leznèc azoknac  hamiſſac  Azert mikeppèn alaitando auag mondando azokat iſtèneknèc lenni 
Bar	6	45	Kouačoktol ⁊ mu̇uèſekto̗l lo̗ttènèc  ⁊ ſemmie egèbbe nē leznèc  hanē== ==čac azza  mie akariac lenni a· papoc 
Bar	6	46	⁊ az o̗tuo̗ſo̗c  Azoc ⁊ · kic o̗tèt alkotʼtʼac  nem hoziu idèio̗uèc  azert midènē iſtènecke lèhètnèc ė  mellèc èzekto̗l faragtattanac 
Bar	6	47	Mert hamiſſagokat ⁊ bozzoſagokat hattanac io̗uèndo̗knèc o̗ vtānoc 
Bar	6	48	Mert micor had ⁊ gonoz io̗uènd o̗reiaioc  a· papoc gondolnac o̗rroloc  hol o̗magokat azockal o̗zuo̗ èlrèhec 
Bar	6	49	Azert mikeppèn èrtèthètnec  mert iſtènec legènèc · kic hadtol ſem zabadeithatʼtʼac meg magokat  ſem gonozocbol mènthètic ki magokat 
Bar	6	50	Mert mikor fac legènèc  ⁊ meg arańaztattac ⁊ meg èzu̇ſto̗ztèttèc  megtudattatic az utan  mert hamiſſac  menden nèmzètekto̗l ⁊ kiraloktol megièlentèttènèc  mert nem istènec  dè èmberec kèzeknèc mu̇uèlkedèti · ⁊ iſtènnèc eg== ==mu̇uèlkedète ſinč o̗bènnec 
Bar	6	52	Videknèc kiralt nem tamaztnac  ſem adnac èſſètʼ èmbereknèc 
Bar	6	53	ſem valazthatnac meg itelètet · ſem mennèc bè videcbè bozzoſagert  mert ſem̄it nem tèhètnèc  [o̗] mikent holločkac meńńèc ⁊ fo̗ldnèc ko̗zèpette 
Bar	6	54	Es mert mikor èſèndic tu̇z a· fa  arań ⁊ èzuſt iſtèneknèc hazaba  valobizoń o̗ papoc èl futnac  ⁊ megzabadolnac  O̗k kèdeg  mikent gerendac ko̗zèpet meg egnèc 
Bar	6	55	Kiralnac kèdeg ⁊ hadnac èllène nē alnac  Azert mikent alaitandoc auag vèndo̗c  mēt iſtènec legènèc ·
Bar	6	56	fa ⁊ ko̗ ⁊ èzu̇ſt ⁊ arań iſtènec nem zabadeithatʼtʼac meg magokat vrroktol ⁊ toluaioktol  kikto̗l azoc  kic èro̗ſbèc 
Bar	6	57	az arāńat ⁊ az èzu̇ſto̗t · ⁊ a ruhat  kiuèl bè fedeztèttènèc  èluezic o̗ to̗llo̗c  ⁊ èlmennèc  ſem adnac nèki ſègedèlmèt 
Bar	6	58	Es ug iob kiralla [lenni] o̗ tèhètſeget meg mutato  auag hazban kellèmètes èden  kibèn dičèkedic  ki biria azt  hog== ==nē a· hamis iſtènec  [Valobizoń nap ⁊ h] Auag az aito a· hazban  [hog] ki mego̗rizi azt  mellèc bekeſegbèn vadnac  hog== ==nē a· hamis iſtènec 
Bar	6	59	Valobizoń nap ⁊ hod ⁊ čilagoc  mert feneſec legènèc ⁊ ki èrèztettèc kellèmèteſſegekrè  èngèdnèc 
Bar	6	60	Azonkeppèn ⁊ · villamat  mikor megièlenèndic  fenes  A· zèl es · menden videcbè fu 
Bar	6	61	⁊ a· ko̗do̗c  kiknèc mikor parāčoltatandic iſtènto̗l mēd èz vilagot bè iarni  megto̗kellic  mel parančltatot o̗nèkic 
Bar	6	62	A· tu̇z ⁊ · fèllo̗l èrèztètet  hog meg èmezein hegekèt ⁊ èrdo̗kèt  tezi  a· mel parančoltatot o̗nèki  èzec kèdeg ſem zineckèl  ſem tèhètſegeckèl egènlo̗uèc azoc eggikkèl 
Bar	6	63	azert nē alaitando ſem mondando azokat iſtèneknèc lenny  mert nem tèhètnèc ſem itelètet itelni  ſem valamit èmbereknèc tenni 
Bar	6	64	Es ug tuggatoc  mert nem iſtènec · azert ne fellètec o̗kèt 
Bar	6	65	mert ſem meg== ==nem aldhatʼ[n]tʼac  ſem meg== ==nē atkozhattac a· kiralokat 
Bar	6	66	čudat ſem mutathatnac meńbèn nèmzèteknèc  ſem vilagoſeitnac  ſem feneſeitnèc  ment nap  ſem vilagoſeitnac  ment hod 
Bar	6	67	A· barmoc iobbac azoktol  kic haiazatoc ala futhatnac  ⁊ magoknac haznalhatnac 
Bar	6	68	Es ug ſemmikeppèn nèko̗nc nē ièlentètet  mert iſtènec legènèc · azert ne felletec azokat 
Bar	6	69	Mert mikent a· dińńès kèrtbèn a· uaz ſemmit nē o̗riz  vgā vadnac azoknac iſtène faioc ⁊ èzu̇ſto̗c ⁊ arańńoc 
Bar	6	70	Azonkeppèn ⁊ a· kèrtbèn a· fèier tuuis  kit menden madarac megferteztètnèc  Azonkeppèn ⁊ a· halot  vèttètuē a· ſetetecbèn  egènlo̗uèc o̗ fa  arań ⁊ èzu̇ſt iſtènec 
Bar	6	71	Es ug tuggatoc a· barſońrol ⁊ · marmorrol  mellèc felettec tartatnac  meg· tuggatoc  o̗k es · az utan meg etèttètnèc  [egèttètnèc] ⁊ leznèc bozzoſagba a· videcbèn 
Bar	6	72	Azert iob igaz èmber  ki nem val faraguańokat  mert mèzze lezen a· bozzoſagoktol 
Dan	1	1	Ioachim  Iuda kiralanac harmad èztèndèiebèn Io̗uo̗ Nabuchodonozor  Babillonianac kirala Ihr̄mbè  ⁊ megko̗rńekeze o̗tèt 
Dan	1	2	⁊ vr ada o̗ Danièl o̗ kèzebè Ioachimot  Iuda kiralat  ⁊ iſtèn haza èdeńinèc fèlet èlueue  ⁊ ki viue azokat [ſ] Sennacharnac fo̗ldebè o̗ iſtènenèc hazaba  ⁊ az èdeńekèt ada o̗ iſtène kenčenèc hazaba 
Dan	1	3	Es monda kiral Aſfariaſnac  o̗ mèddo̗y fèdèlmenèc  hog bèuinne Iſr̄l fiay ko̗zzo̗l ⁊ kirali nèmzètbo̗l ⁊ nèmes nèmzètecbo̗l valo gèrmekekèt 
Dan	1	4	kicbèn ſem eg zèplo̗ nem uolna  ekes zèmelo̗uèkèt  oktattakat menden bo̗lčèſegbèn  okoſokat [menden] tudomańban ⁊ tanoltakat fègèlembèn  ⁊ kic alhatnanac kiralnac palotaiban  hog taneitana o̗kèt beto̗krè ⁊ kaldeoſoknac ńèluerè 
Dan	1	5	Es zerze nèkic kiral[t] eledèlt egmenden napō o̗n etkèibo̗l ⁊ a· borbol  melbo̗l o̗no̗n maga izic vala  Es eltèttèttèc harō èztèndèiglè̄  annac vtanna allananac kiralnac zèmele èlo̗t 
Dan	1	6	Valanac azert o̗ ko̗zo̗tto̗c Iudanac fiaibol Danièl  Ananias  Miſſaèl  Azaris 
Dan	1	7	a· mèddo̗knèc fèdèlme vète nèkic nèuèkèt  Danielnèc Baltazar  Ananiaſnac Sydrach  Myſſaèlnèc Miſſac  Azariaſnac Abdenago 
Dan	1	8	Zerze kèdeg Danièl o̗ zu̇uebèn  hog meg== ==ne ferteztètnec kiralnac aztalabol  ſe o̗ italanac borabol  ⁊ kere a· mèddo̗knèc fèdèlmet  hog meg== ==ne ferteztètnec 
Dan	1	9	Ada kèdeg iſtèn Danièlnèc malaztot ⁊ irgalmaſſagot a· mèddo̗c fèdèlmenèc zèmelebèn 
Dan	1	10	Es monda a· mèddo̗knèc fèdèlme danièlnèc  Felem èn vramat kiralt  ki zerzet tv̇nèktec etkèt ⁊ vènèreket  ki ha latanga tv̇ zèmeltekèt o̗zto̗uèrbèknèc az egèb ifiaktol  tv̇ egènlo̗itekto̗l  karhoztatʼtʼatoc èn fèièmèt kiralnac 
Dan	1	11	Monda danièl Malazarnac  kit a· mèddo̗c fèdèlme zerzet== ==vala Danièlen  Miſſaèlen  Ananiaſon ⁊ Azariaſon 
Dan	1	12	Onzollac  keſerč meg mu̇nkèt  te zolgaidat tiz napokban  ⁊ adattaſſanac mv̇nèko̗nc bečo̗ èlèſegec eledèlrè ⁊ viz italra 
Dan	1	13	Es nezièd mv̇ zèmelo̗nkèt ⁊ a· gèrmekec zèmelekèt  kic kirali eteckèl eltèttènèc  ⁊ mikent latandod  vgan teg te zolgaiddal 
Dan	1	14	Ki haluan èz illèn nèmo̗ bèzedet  megkeſerte o̗kèt tiz napocban 
Dan	1	15	A· tiz napoc utan kèdeg ièlenenèc o̗ zèmelec iobbaknac ⁊ tagoſbaknac menden gèrmekec felet  kic kirali etkèkkèl eltèttètènèc vala 
Dan	1	16	Valobizoń Malazar vizi== ==uala az etkèkèt ⁊ o̗ uènèrekeknèc borat  ⁊ ad== ==uala nèkic bečo̗ èlèſeget /
Dan	1	17	A· gèrmekeknèc kèdeg ada iſtèn tudomant ⁊ ſfgèlmèt menden igebèn  ko̗ńo̗bèn ⁊ menden bo̗lčèſegbèn  Danièlnèc kèdeg menden latatoknac ⁊ almaknac èrtèlmet 
Dan	1	18	Es ug a· napoc bètèllèſeituē  kic utā mondotta== ==uala kiral  hog bèuitèttèttètnenèc  Bèuiue o̗kèt a· mèddo̗knèc fèdèlme Nabuchodonozornac zèmele èlèibè 
Dan	1	19	Es mikor kiral bèzellet== ==uolna o̗nèkic  ollatanoc nē lelèttètėnèc mendenec ko̗zzo̗l  mēt danièl  Ananias  Miſſaèl ⁊ Azarias  Es allanac kiralnac zèmele Danièl èlo̗t 
Dan	1	20	⁊ bo̗lčèſegnèc ⁊ èrtèlemnèc menden igeiet  ki[k]ro̗l tudakoz[i]ec [vala] kiral o̗to̗llo̗c  lele kèt annet o̗ bènnec  menden oltaron nezo̗c ⁊ magoſoc felet  kic valanac o̗ menden orzagaban  Capitulom maſod (I,21) [v]
Dan	1	21	Vala kèdeg [Darius] Danièl Cirus kiralnac èlo̗ èztèndèieiglèn 
Dan	2	1	Nabaduchodonozor orzaglatʼtʼanac harmad èztèndèiebèn lata Nabuchodonozor almat  ⁊ megto̗rèttètec o̗ zèllète  ⁊ o̗ alma èlmene o̗to̗llo̗ 
Dan	2	2	Parančola kèdeg kiral  hog egbè hiuattatnanac az oltaron nezo̗c ⁊ a· taltoſoc  a gonoz teuo̗c ⁊ a· caldeoſoc  hog kiralnac megièlentènec o̗ almait  Kic  mikor io̗ttèc== ==volna  allanac kiral èlo̗t 
Dan	2	3	Es monda kiral o̗nèkic  Latec almat  ⁊ èlmembèn meghaboroluan nem tudom  mit lattam legèc 
Dan	2	4	Es [fè] fèlèlenèc a· caldeoſoc kiralnac Syria ńèluèn  Kiral  o̗ro̗cke el  Mongad meg az almat te zolgaidnac  ⁊ o̗ magarazatʼtʼat megièlentu̇c 
Dan	2	5	Es fèlèluē kiral monda a· caldeoſoknac  A· bèzed èlment èn to̗llèm  hanem== ==ha megmondangatoc ènnèkem az almat ⁊ o̗ magarazatʼtʼat  [megmondangatoc]èluèztec tu̇  ⁊ tu̇ hazaitoc kiralnac foglaltatnac 
Dan	2	6	Ha kèdeg az almat ⁊ o̗ magarazatʼtʼat megmondangatoc  erdemekèt  aiandokokat ⁊ ſoc tizteſſeget veztec èn to̗llèm  Az almat kèdeg ⁊ o̗ magarazatʼtʼat megmongatoc [èngemèt] ènnèkē 
Dan	2	7	Fèlèlenèc maſodzer  ⁊ mōndanac  Kiral mōga meg az almat o̗ zolgainac  ⁊ o̗ magarazatʼtʼat meg monguc 
Dan	2	8	Fèlèle kiral  ⁊ monda  Daniel Bizoń meg èſmèrtèm  mert v̇do̗t mulattoc   tuduatoc  hog èlment legen èn to̗llèm a· bèzed 
Dan	2	9	Azert ha az almat meg== ==nem mondangatoc ènnèkem  eg tu̇ rollatoc ro[l] a· to̗rueń  hog hazug magarazatot ⁊ čalardſaggal tèllèſt zerzettetec  hog bèzellètec ènnèkem  miglèn v̇do̗ èlmullec  Es ug az almat mongatoc meg [è]ènnèkem  hog tuggam  hog o̗ magarazatʼtʼat es · igazan bèzelletec 
Dan	2	10	Fèlèluen azert a· caldeoſoc kiral èlo̗t mondanac  Ninč èmber fo̗ldo̗n  ki te bèzededèt  kiral  bètèllèſeithètne · dè ſem valamel nag kiral ⁊ hatalmat tudakozic illèn nèmo̗ iget mēden oltaron nezo̗to̗l ⁊ taltoſtol ⁊ caldeoſtol 
Dan	2	11	Mert a· bèzed  kit te  kiral  kèrdèz  nèhèz  ſem lelèttètic valaki  ki megmondhaſſa azt kiralnac zèmele èlo̗t  iſtènekto̗l megualuā  kiknèc èmbereckèl ninč ńaiaſkodatʼtʼoc 
Dan	2	12	Kit haluan kiral hirtèlènkedèttèl ⁊ igen nag haraggal [p] parančola  hog èluèznenèc babillonianac menden bo̗lči 
Dan	2	13	⁊ a· to̗rueń ki menuen a· bolčèc mego̗lèttètnèc vala / ⁊ kèrèſtètnèc== ==vala Danièl ⁊ o̗ tarſi  hog èl uèznenèc 
Dan	2	14	Tahat danièl megtudakozec a· to̗rueńro̗l ⁊ az itelètro̗l [ki] Ariottol  kiral vitèzi fèdèlmėto̗l  [k] ki ki ment vala babilloniay bo̗lčèknèc mego̗ldo̗klèterè 
Dan	2	15	Es meg kèrde o̗tèt  ki kiraltol hatalmat vo̗t vala  mi okert il kèmeń to̗ruē kiralnac orcaitol ment== ==uolna ki  Mikor azert Arioth èz allatot megmondotta volna Danièlnèc 
Dan	2	16	Danièl bèmenuē kere kiralt  hog nèki v̇do̗t adna az ꝓpheta okozatot kiralnac meg mondani 
Dan	2	17	Es bèmene o̗ hazaba  ⁊ Ananiaſnac ⁊ Miſſaèlnèc ⁊ Azariaſnac  o̗ tarſinac megièlente èz u̇gèt 
Dan	2	18	hog è · titkon kèrèſnenèc irgalmaſſagot [me] meńńèy iſtènnèc [hazatol] orćaiatol  ⁊ ne vèznenèc èl danièl ⁊ o̗ tarſi Babillonianac egèb bo̗lčiuèl 
Dan	2	19	Tahat danièlnèc è · titk eyèl megièlenec latat miat  Es danièl meg alduan meńnèc iſtenet
Dan	2	20	⁊ bèzeluē monda  Legen vrnac nèue aldot o̗ro̗cto̗l foguā ⁊ o̗ro̗kiglèn  mert o̗ue bo̗čèſeg ⁊ èroſſeg 
Dan	2	21	⁊ o̗ valtoztat meg idèkèt ⁊ elètekèt  èluezen orzagokat  ⁊ zerez  Ad bo̗lčèſeget [b] bolčèknèc ⁊ tudomāt fègèlmèt èrto̗knèc 
Dan	2	22	O̗ megièlent melſegekèt  ⁊ èſmèrt [zu̇uèkèt] ſetetekbèn zerzettèkèt  ⁊ vilagoſſag [o̗] vèle vagon 
Dan	2	23	Tenèked valloc  mu̇ atʼainknac iſtène · ⁊ tegedèt dičerlèc · mert [b] bo̗lčèſeget ⁊ èro̗ſſeget attal ènnèkem  Es ma megmutattad ènnèkem  mellen kerto̗nc tegedèt  mert kiralnac bèzedet megńittad mv̇nèko̗nc 
Dan	2	24	Es èz utan Danièl bèmene Ariothoz  kit kiral zerzet vala  hog èluèztène babillonianac bo̗lčit  Ig bèzelle o̗nèki  Babillonianac bo̗lčit èl ne vèzèſſèd  Vig== ==bè èngemèt kiralnac zèmele èlèibè  ⁊ az odozatot kiralnac meg ièlentem 
Dan	2	25	Tahat [danièl] Arioth ſiètèlmèl bèuiue danièlt kiralhoz  ⁊ monda nèki  Leltē èmbert Iuda fogſaganac fiaibol  ki èz odozatot kiralnac meghirdèti 
Dan	2	26	Fèlèle kiral  ⁊ monda danièlnèc  kinèc nèue uala baltazar  Daniel Alaitod ė  hog bizońſaggal megièlenthèd ènnèkem az almat  mellèt lattam  ⁊ o̗ magarazatʼtʼat 
Dan	2	27	Es fèlèluen danièl kiral èlo̗t monda  A· [t] titkot  mellèt kiral kèrd  bo̗lčèc  taltoſoc ⁊ oltaron nezo̗c nem ièlenthètic meg kiralnac 
Dan	2	28	Dè [vago] vagon iſtèn meńńèkbèn titkokat megièlento̗  ki megièlentette Nabuchodonozor kiralnac  mellèc [vadnac] legènèc io̗uèndo̗c az utolſo idèkben  Te almaid ⁊ te fèdnèc lataſi [èzec]te hailakodbā illèn nèmo̗uèc 
Dan	2	29	Te  kiralʼ  kèzdel gondolnod te agadban  mi== ==uolna io̗uèndo̗ èzec utan  ⁊ ki meg ièlent titkokat  megmutatʼtʼa tenèked  mellèc io̗uèndo̗c legènèc 
Dan	2	30	Es ènnèkem è · titk [nem] nē  mel vagon èn bènnèm to̗b  hog nē menden èlo̗kbèn  ièlentètet meg a· bo̗lčèſegbèn  dè hog o̗ magarazatʼtʼa kiralnac megièlentètnec  ⁊ te èlmednèc gondolatit tudnad 
Dan	2	31	Te  kiral  latod vala  ⁊ ime monnal eg== ==nag ozlop  az ozlop nag vala  ⁊ o̗ alatʼtʼa igen magas  al== ==uala te èllèned  ⁊ o̗ nezeſe zo̗rńo̗ uala 
Dan	2	32	Ez ozlopnac fèie mento̗l iob arańbol vala / Mèlle [vala] kèdeg ⁊ kariay èzu̇ſbo̗l  Valobizoń haſa ⁊ [fa] farčoka èrcbo̗l 
Dan	2	33	Bokay kèḍ vaſac  Labaynac kèdeg nemel reze vala vas  nemel fo̗ld 
Dan	2	34	Latod vala ⁊ ug  miglèn èlmèttètec ko̗ kèzek== ==nèlku̇l a· hegro̗l  ⁊ megvère az ozlopot o̗ vas ⁊ fo̗ld labaibā  ⁊ megto̗re o̗kèt 
Dan	2	35	Tahat egbè to̗rèttètenèc a· vas  az èrć  a· fo̗ld  az èzu̇ſt ⁊ az arań  ⁊ fordeitatanac monnal ńari zero̗nèc perńèibè  ꝓpheta mellèc a· zèlto̗l èlragattatnac  ⁊ ſem eg hèl nem lelèttètec o̗ bènnec  A· ko̗ kèdeg  ki megvèrte== ==vala az ozlopot  lo̗n nag hegge  ⁊ bèto̗lte mend a· fo̗ldèt 
Dan	2	36	èz az alom 
Dan	2	37	Te vag kiraloknac kirala · ⁊ meńnèc iſtène adot tenèked orzagot ⁊ èro̗ſſeget ⁊ dičo̗ſeget ⁊ hatalmat
Dan	2	38	⁊ mendenekèt  kikben èmbereknèc fiay lakoznac ⁊ mèzo̗nèc vadi ⁊ meńnèc rèpeſo̗y  adtʼa te kèzèidbè  ⁊ medenekèt zerzet o̗ [labay ala] te parančolatod ala  Azert te vag az arań fo̗ 
Dan	2	39	⁊ te vtannad tamad egèb orzag  ku̇ſſèb to̗llèmto̗l  Es egèb harmad orzag badoc  ki parančol menden fo̗ldnèc 
Dan	2	40	Es negèd orzag lezen mikent vas  Mikent vas megto̗r · ⁊ megèhneit mendenekèt  vgā mend èzekèt meg [èhnei]to̗ri  ⁊ meg ſemmeiti 
Dan	2	41	Valo bizoń  mert lattad labaynac ⁊ vyainac fèlet fo̗ldi èdeńnèc ⁊ fèlet vaſnac  az orzag megozlatot lezen  mel a· vaſnac fondamentomabol tamad  Es mi zerēt lattad a· vaſat meg èlègeitettèt a· ſaral ⁊ a· čèreppèl 
Dan	2	42	⁊ o̗ labaynac vyait fèl rezent vaſbol ⁊ fèl rezēt fo̗ldbo̗l  Fèl== ==rezent az orzag èro̗s lezē  ⁊ fèl== ==rezent megto̗rèttètet 
Dan	2	43	Hog kèdeg lattad a· vaſat èlègeitètuen a· čèreppèl ⁊ a· ſarral  Valobizō èmberi maggal èlègo̗ltètnec  dè nē eggèſo̗lnèc o̗uèle  Mikēt a· vas nem èlègeitèthètic a· čèreppèl 
Dan	2	44	Az orzagoknac kèdeg napiban meńnèc iſtène tamazt orzagot  mel o̗ro̗cke Daniel nem tekozlatic èl  ⁊ o̗ orzaga egèb nepnèc adattatic  Megto̗ri kèdeg  ⁊ megèmezti mēd èz orzagokat  ⁊ o̗ maga o̗ro̗cke al 
Dan	2	45	hog kèḍ lattad  hog a hegro̗l ko̗ èlmèttètet kèzèk== ==nèlkul   ⁊ megto̗rto̗ a· čèrèpet ⁊ a· uaſat ⁊ az èrcet ⁊ az èzu̇ſto̗t ⁊ az arańńat  a· nag iſtèn megmutatʼtʼa kiralnac  mellèc io̗uèndo̗c leznèc èzec vtan  igaz az alom ⁊ hu̇ o̗== ==magarazatʼtʼa 
Dan	2	46	Tahat Nabuchodonozor kiral èſec o̗ orcaira  Es danièlt imada  ⁊ oſtʼakat ⁊ gerièztètet parančola  hog aianlananac o̗nèki 
Dan	2	47	Bèzeluen azert kiral monda Danièlnèc  Bizoń a· tv̇ iſtèntec iſtèneknèc iſtène ⁊ kiraloknac vra megièlentuen titkokat  miert megńithata è titkot 
Dan	2	48	Tahat kiral Danièlt igen felmagaztata  ⁊ nag aiandokokat ⁊ ſokakat ada o̗nèki  ⁊ zerze o̗tèt fèdèlme babillonianac menden videkin ⁊ biroua ⁊ mèſterre babillonianac menden bo̗lčin 
Dan	2	49	Danièl kèdeg kere kiraltol  ⁊ zerze babillonia videki mu̇uèlkedètirè Sydrachot  Miſſachot ⁊ Abdenagot  Danièl kèdeg o̗ maga vala kiralnac aitaiban 
Dan	3	1	Nabuchodonozor kiral alkota arań ozlopot magaſſaggal nèguèn ko̗ńo̗klètneièt  zelleſſeggèl hatʼ ko̗ńo̗klètneièt · ⁊ allaptata o̗tèt Durannac mèzèien Babillonianac videkèben 
Dan	3	2	Es ug Nabuchodonozor kiral èrèzte egbè gu̇itèniec a· fèdèlmèkèt  mèſte[k]rekèt ⁊ birakat  ꝓpheta hèrcègekèt ⁊ kiralokat · ⁊ o̗règbèkèt ⁊ nepèknèc tiztelèndo̗bit ⁊ videkeknèc menden fèdèlmit  hog egbè gu̇lnenèc az [ol] ozlopnac megſcènteleſerè  mellèt Nabuchodonozor kiral fel èmèlt== ==vala 
Dan	3	3	Tahat egbè gu̇lenèc a· fèdèlmèc  mèſterec ⁊ birac ⁊ hèrcègec ⁊ kiraloc ⁊ nepèc ko̗zo̗t tiztelèndo̗bèc  kic valanac hatalmakba zerzèttèttèc  ⁊ videkeknèc menden fèdelmi  hog egbè io̗nenc̣ az ozlopnac megſcènteleſerè  mellèt Nabuchodonozor èmèlt== ==vala fel  Alnac vala kèdeg az ozlopnac zèmele èlo̗t  mellèt Nabuchodonozor vètet== ==vala 
Dan	3	4	⁊ a· porozto èro̗ſſèn v̇uo̗lt== ==uala  Tu̇nèktec mondatic nepèknèc/ · ńèluèknèc ⁊/ · nèmeknèc 
Dan	3	5	Az v̇do̗bèn  melbèn hallangatoc a· trombitanac  ſipnac ⁊ hègèdo̗nèc ⁊ bozfaban alkotot igreć keſſegnèc ⁊ a· ſoltarnac ⁊ dobnac zozatʼtʼat ⁊ menden igreć keſſeg[eiet] nèmzeſeiet  le èſuen imaggatoc az arań ozlopot  mellèt zerzet Nabuchodonozor kiral 
Dan	3	6	Ha ki kèdeg letèrièzkeduen nem imadanga  azon v̇do̗bèn èrèztètic az ego̗ tu̇znèc kèmencèiebè 
Dan	3	7	Azert èzec utan  lègottan  hog hallac mēd a· nep a· trombitanac  ſipnac ⁊ hègèdo̗nèc ⁊ bozfaban alkotot igreć keſſegnèc ⁊ ſoltarnac  dobnac ⁊ menden igrec keſſeg nèmzeſenèc zozatʼtʼat menden nepèc  nèmec ⁊ ńèluèc le èſuen imadac az arań ozlopot  mellèt Nabuchodonozor kiral alkotot== ==uala 
Dan	3	8	Es lègotton ⁊ azon v̇do̗bèn vepenèc a· caldeoſoc ferfiac megvadolac a· ſidokat
Dan	3	9	Nabuchodonozor kiralnac  ⁊ mondanac  Kiral  o̗ro̗cke el 
Dan	3	10	Te  kiral  zerzeſt vètel  hog menden èmber  ki hallanga a· trombitanac  ſipnac ⁊ hègèdo̗nec  bozfaban alkotot igrec keſſegnèc ⁊ ſoltarnac ⁊ dobnac ⁊ menden igreci keſſeg nèmzeſenèc zozatʼtʼat  letèrièzie o̗magat  ⁊ imagga az arań ozlopot 
Dan	3	11	Ha ki kèdeg letèrièzkeduē · nem imadanga  èrèztèſſec az ego̗ tu̇znèc kèmencèiebè 
Dan	3	12	Vadnac ſido ferfiac  kikèt zerzettèl Babilloniay videknèc mu̇uèlkedètin  Sydrach  Miſſach ⁊ Abdenago  Kiral  è · ferfiac megutaltac te zerzeſedèt  te iſtènidèt nem bečo̗lic  ⁊ az arań ozlopot  kit felèmèltèl  nē imaggac 
Dan	3	13	Tahat Nabuchodonozor hirtèlènkedètbē ⁊ haragban parāčola  hog Miſſaèl  ſydrach ⁊ Abdenago èl hozattatnac kiralnac zèmele èlèibè 
Dan	3	14	⁊ Nabudochonozor kiral bèzeluē mōda nèkic  Sydrach  Miſſach ⁊ Abdenago  bizoń  hog èn iſtènimèt nem bečo̗litec  ⁊ az arań ozlopot  mellèt zerzettèm  nē imaggatoc 
Dan	3	15	Azert ma legètec kezec  Valamel [v̇o]v̇do̗bèn hallangatoc a· trombitanac  ſipnac ⁊ hègèdo̗nèc  ſambukoſnac  ſoltarnac ⁊ dobnac ⁊ menden igrec keſſeg nèmzeſenèc zozatʼtʼat  letèrièzietec tv̇ magatokat  ⁊ imaggatoc Daniel az ozlopot  mellèt alkottam  hog ha nē imadangatoc  azon v̇do̗[nè]bèn az ego̗ tu̇znèc kèmencèiebè èrèztèttec  ⁊ ki az iſtèn  ki tu̇to̗kèt ki zabadehon èn kèzèmbo̗l 
Dan	3	16	Fèlèluen Sidrach  Miſſach ⁊ Abdenago mondanac Nabuchodonozor kiralnac  [n] Nèko̗nc nem illic èz allatrol nèked fèlèlno̗nc 
Dan	3	17	mert ime  a· mu̇ iſtèno̗nc  a· kit tiztelo̗nc  ki uèhèt mu̇nkèt az ego̗ tu̇znèc kèmencèiebo̗l  ⁊ te kèzèidbo̗l megzabadeithat  Oh kiral 
Dan	3	18	kit ha akarand  ièlen legen tenèked  mert te iſtènidèt nē bečo̗lluc  ⁊ az arań ozlopot  kit felèmèltèl  nem imagguc 
Dan	3	19	Tahat Nabuchodonozor bètèlec hirtèlènkedèttèl  ⁊ o̗ orcaianac nèmzeſe megvaltoztatec Sydrachon  Myſſachon ⁊ Abdenagon  Es parāčola  hog a· kèmencè hètzer inkab gerièztètnec  mēt zokot== ==vala gerièztètni 
Dan	3	20	⁊ o̗ ſèrègebo̗l valo èro̗ſſego̗ ferfiaknac parāčola  hog ſidrachnac  Miſſachnac ⁊ Abdenagonac labokat megko̗to̗zuen èrèztènec o̗kèt az ego̗ tu̇znc̣ kèmencèiebè 
Dan	3	21	Es lègottā a· ferfiac meǵko̗to̗ztètuen ⁊ ſu̇uègeckèl ⁊ ſaruiockal ⁊ ruhaiockal èrèztètenc̣ a· tu̇zzèl ego̗ kèmencènc̣ ko̗zèpibè 
Dan	3	22	mert kiralnac [p] pazāčolatʼtʼa kenzereiti== ==uala o̗kèt  A· kèmencè kèḍ igē meggerièztètet uala  Valobizoń  a· ferfiakat  kic Sydrachot  Miſſachot ⁊ Abdenagot bèèrèztettec vala · a tu̇znèc langa mego̗le 
Dan	3	23	Az harom ferfiac kèdeg  tudńiamert Sydrach  Miſſach ⁊ Abdenago  egbè ko̗to̗ztètuē èſenèc az ego̗ tu̇znèc  kèmencènèc ko̗zèpibè  E· mellèc immar mondandoc  az heberec ko̗nuo̗kbè̄ nem leltèm 
Dan	3	24	Es iarnac== ==vala a· langnac ko̗zèpibè̄ dičeruē iſtènt ⁊ meg alduā vrat 
Dan	3	25	Aluā kèḍ Azarias ig imadkozec  ⁊ o̗ zaia megńituā a· tu̇z ko̗zèpibèn monda 
Dan	3	26	Aldot vag  mv̇ atʼainknac vra iſtène  ⁊ dičerètes ⁊ dečo̗seges te== ==nèuèd o̗ro̗cke 
Dan	3	27	mert igaz vag mendenecbèn  mellèkèt mv̇nèko̗nc to̗ttèl · ⁊ te menden mu̇uèlkedètid igazac 
Dan	3	28	mert igaz itelètet to̗ttèl mendenec zerēt  mellèkèt mv̇ reianc hoztal ⁊ mu̇ atʼainknac ſcēt varoſara  Ihr̄lmrè  Mert igaſſagban ⁊ itelètben hoztad mēd èzeket mv̇ reiāc mv̇ bu̇ninkert 
Dan	3	29	Mert bu̇nho̗tto̗nc  ⁊ hamiſſan mv̇uèlketto̗nc èltauozuanc teto̗llèd  ⁊ mēdenecbèn vetkezto̗nc 
Dan	3	30	⁊ te parāčolatidat nē halgatʼtʼuc  ſem tartottuc  ſem to̗ttu̇c  mikēt parāčoltal== ==uala mv̇nèko̗nc  hog iol lenne mv̇nèko̗nc 
Dan	3	31	Azert mendenekèt  mellèkèt [hoztal] mv̇reianc hoztal  ⁊ mendenekèt  mellèkèt to̗ttèl mv̇nèko̗nc  te igaz itelètidben to̗ttèd  ⁊
Dan	3	32	attal mu̇nkèt mv̇ hamis èllènſeginknèc ⁊ mento̗l gonozbaknac ⁊ to̗ruēto̗ro̗knc̣ Daniel ꝓpạ kèzecbè  ⁊ a· hamis kiralnac ⁊ mēto̗l gonozbnac menden fo̗ld felet 
Dan	3	33	Es ma nē ńithatʼtʼuc meg mv̇ zankat  galazatus bozzoſag lo̗tto̗nc te zolgaidnac ⁊ azoknac  kic bečo̗lnèc tegedèt 
Dan	3	34	Kerō̗c  ne ag èl mu̇nkèt o̗ro̗cke te nèuèdert  Es az napocbā imadkozec danièl vrhoz  monduan  Vrā  iſtèn  ne tekozlad èl te teſtamētomodat ·
Dan	3	35	ſe vegèd èl te irgalmaſſagodat mv̇ to̗llo̗nc  Abrachamert  te zèrèto̗dert  ⁊ Iſaakert  te zolgadert  ⁊ Iſr̄lert  te ſcèntedert 
Dan	3	36	kiknc̣ bèzellettèl  fogaduan  hog megſokaſeitanad o̗ magzatʼtʼokat  mikent meńnèc čillagit ⁊ mikent a· fo̗uènt  ki vagon tèngernèc partʼan 
Dan	3	37	Mert  vrā  èllènſegec vagonc inkab  hog== ==nē mēden nèmzètec  ⁊ alazatuſoc vagonc ma menden fo̗ldo̗n mv̇ bv̇ninkert 
Dan	3	38	Es ninč a· may v̇do̗bèn fèdèlm ⁊ ꝓpheta ⁊ vèzèr  ſem aldozat  ſē aldomas  ſem aianlat  ſem gerièztèt  ſem ſèrègeknèc hèle te èlo̗ttèd 
Dan	3	39	hog meg lelhètno̗c te irgalmaſſagodat  Es to̗ro̗dèlmès lelekbèn ⁊ alazatus zèllètben fogattaſſonc 
Dan	3	40	mikent o̗ro̗knèc ⁊ bikaknac aldozatʼtʼa ⁊ mikent èzer ko̗uèr baranokban  Vgā legē ma te zèmeled èlo̗t mv̇ aldomaſonc  hog kellèſſec tenèked  mert ninč galazat te bèled bizoknac 
Dan	3	41	Es ma ko̗uèto̗nc tegedèt mend zu̇uo̗nckèl  ⁊ felo̗nc tegedèt  ⁊ megkèrèſſu̇c te orcadat 
Dan	3	42	Ne galazy meg mv̇nkèt  dè teg mv̇uèlo̗nc te kègeſſeged zerēt ⁊ te irgalmaſſagodnac ſokaſſaga zerēt 
Dan	3	43	Es zabadoch meg mūkèt te čudaidbā  ⁊ ag dičo̗ſeget te nèuèdnèc  vrā 
Dan	3	44	Es galaztaſſanac mēd  kic mutatnac gonozokat te zolgaidnac  Es meg galaztaſſanac o̗ menden hatalmocbā  ⁊ o̗ èrèiec megto̗rèſſec 
Dan	3	45	Es tuggac  mert tenē magad vag vr iſtèn ⁊ dičo̗ſeges mēden fo̗ldo̗n 
Dan	3	46	Es a· kiralnac zolgay  kic bèèreztettec== ==vala o̗kèt  nem zonnèc== ==vala [ge]a · kèmencèt gerièztèni lèn muztal ⁊ pozdoriaual  zurockal ⁊ aziu ſarmentaual 
Dan	3	47	Es ki o̗ttètic ==vala a· lāg a· kèmencèn nèguèn kilè̄ć ko̗ńo̗klètne 
Dan	3	48	⁊ kimene  ⁊ meg gerièzte  kikèt a· kèmencè mèllèt lele a· caldeoſocbol  kiralnac zolgait  kic o̗kèt gerièztic== ==vala 
Dan	3	49	Vrnac kèdeg angala lezalla Azariaſſal ⁊ o̗ tarſiual a· kèmenćèbè  ⁊ ki u̇ze a· tu̇znèc langat a· kèmencèbo̗l 
Dan	3	50	Es teue a· kèmencènèc ko̗zèpit mōnal harmatnac fuuo zèlet  ⁊ mēdeneſto̗l foguā nē illète o̗kèt a· tu̇z  ſem meg== ==nē zomoreita  ⁊ ſem eg nèhèſſeget nem to̗n 
Dan	3	51	Tahat a· harmac mōnal eg zaual dičeric== ==vala  ⁊ dičo̗ueitic== ==vala  ⁊ meg algac== ==vala iſtènt a· kèmēcèbè̄n  monduan  Daniel
Dan	3	52	Aldot vag  mv̇ atʼainknac vra iſtène  ⁊ dičerètes ⁊ dičo̗ſeges ⁊ igē felmagaztatot o̗ro̗cke  Es aldot te dičo̗ ſcent nèuèd ⁊ dičerètes ⁊ igen felmagaztatot menden vilagocban 
Dan	3	53	Aldot vag te dičo̗ ſcēt tp̄lomodban  ⁊ felette dičerètes ⁊ felette dičo̗seges o̗ro̗cke 
Dan	3	54	Aldot vag te orzagodnac zèkibèn ⁊ igē dičerètes ⁊ igē felmagaztatos o̗ro̗cke 
Dan	3	55	Aldot vag  ki nez melſegekèt  ⁊ v̇lz cherubimon  ⁊ dičerètes ⁊ igen felmagaztatot o̗ro̗cke 
Dan	3	56	Aldot vag meńnèc firmamentoman ⁊ dičerètes ⁊ dičo̗ſeges ⁊ igen felette felmagaztatot o̗ro̗cke 
Dan	3	57	Vrnac menden mu̇uèlkedèti  iol mōgatoc vrnac  dičerietec  ⁊ igē felmagaztaſſatoc o̗tèt o̗ro̗cke 
Dan	3	58	Vrnac angali  iol mongatoc vrnac  dičerietec  ⁊ igē felmagaz : o̗tèt o̗rok :
Dan	3	59	Meńńèc  iol mōgatac vrnac  dičer : ⁊ igē felma : otèt o̗ro̗c :
Dan	3	60	Mēdē vizèc  mellèc vadnac meńńèc felet  iol mōgatoc vrnac  dičerietec  ⁊ igē felmagaztaſſatoc o̗tèt o̗ro̗cke 
Dan	3	61	Vrnac [mē] mendē iozagi  iol mōgatoc vrnac  dičerietec  ⁊ igē felmagaztaſſatoc o̗tèt o̗ro̗cke 
Dan	3	62	Nap ⁊ hod  iol mōgatoc Vrnac  dičerietec  ⁊ igē felmagaztaſſatoc o̗tèt o̗ro̗cke 
Dan	3	63	Mēnc̣ čillgi  iol mōgatoc Vrnac  dičerietec  ⁊ igen felmagaztaſſatoc o̗tèt o̗ro̗cke  Daniel
Dan	3	64	Vrnac èſſi ⁊ harmati  iol mōgatoc vrnac  dičer : ⁊ igē felma : o̗tèt o̗ro̗c :
Dan	3	66	Vrnac tu̇zo̗ ⁊ hèuſege  iol mōgatoc vrnac  dičer : ⁊ igē felma : o̗tèt o̗ro̗c :
Dan	3	67	Vrnac ńara ⁊ hidège  iol mōgatoc vrnac  dičer : ⁊ igē felmagaz : o̗tèt o̗ro̗cke 
Dan	3	68	Harmatoc ⁊ ho harmatoc  iol mōgatoc vrnac  dičer : ⁊ igen felma : o̗tèt o̗ro̗c :
Dan	3	69	Vrnac dère ⁊ hidège  iol== ==mōgatoc vrnac  dičer : ⁊ felma : o̗tèt o̗ro̗cke 
Dan	3	70	Vrnac ièǵi ⁊ hauay  iol mōgatoc vrnac  dičer : ⁊ felma : o̗tèt o̗ro̗c :
Dan	3	71	Vrnac napi ⁊ ey  iol mōgatoc vrnac  dičer : ⁊ felmagaz : o̗tèt o̗ro̗c :
Dan	3	72	Vrnac vilagoſſagi ⁊ ſetetſegi  iol== ==mōgatoc  dičer : ⁊ [fe] igē felma : o̗tèt o̗ro̗cke 
Dan	3	73	Vrnac villamati ⁊ ko̗di  iol== ==mōgatoc vrnac  dičer : ⁊ igē felma : o̗ : o̗r :
Dan	3	74	Fo̗ld iol== ==mōgō vrnac  dičerie  ⁊ igē felma : o̗tèt o̗r :
Dan	3	75	Vrnac hegi ⁊ vo̗lgi  iol mōgatoc vrnac  di : ⁊ igē felma : o̗tèt o̗r :
Dan	3	76	Vrnac mēdꝫ magzoy fo̗ldo̗n  iol mōgatoc vrnac  dičer : ⁊ igē felma : o̗tèt o̗ro̗cke 
Dan	3	77	Vrnac forraſi  iol mōgatoc vrnac  di : ⁊ igē felma : o̗ : o̗r :
Dan	3	78	Vrnac tèngeri ⁊ foloy  iol mōgatoc vrnac  di : ⁊ igē felma : o̗tèt o̗r :
Dan	3	79	Vrnac Cethi ⁊ mēdenec  mellèc mozgattatnac vizècbè̄==  ==iol mōgatoc vrnac  di : ⁊ felma : o̗tèt o̗ro̗cke 
Dan	3	80	Vrnac mēdē meńńy rèpeſo̗y  iol mōgatoc vrnac  dičer : ⁊ igē felma : o̗tèt o̗ro̗cke 
Dan	3	81	Vrnac mēdꝫ barmi ⁊ vadi  iol mōgatoc vrnac  di : ⁊ fel : o̗ o̗r :
Dan	3	82	èmbereknc̣ fiay  iol== ==mōgatoc vrnac  di : ⁊ igen felma : o̗ : o̗ro̗cke  ꝓpheta
Dan	3	83	Iſr̄l megalga vrat  dičer : ⁊ igē felmagaz : o̗tèt o̗ro̗cke 
Dan	3	84	Vrnac papi  iol== ==mōgatoc vrnac  dičer : ⁊ igē felma : o̗tèt o̗r :
Dan	3	85	Vrnac zolgay  iol mōgatoc vrnac  dičer : ⁊ igē felma : o̗tèt o̗r :
Dan	3	86	Vrnac zèllèti ⁊ [l] igazaknac lelki  iol mōgatac vrnac  dičer : ⁊ igē felma : o̗tèt o̗r :
Dan	3	87	Scèntec ⁊ alazatꝰ zu̇uo̗uèc  iol mōgatoc vrnac  dičer : ⁊ igē felma : o̗tèt o̗r :
Dan	3	88	Ananias  Azarias  Miſſael  iol mōgatac vrnac  dičerietec  ⁊ igē felmagaztaſſatoc o̗tèt o̗ro̗cke  Mert ki uo̗t [èngemèt] mu̇̄kèt pokolbol  ⁊ v̇duo̗zeitet mu̇̄kèt halalnac kèzebo̗l  ⁊ megzabadeitot mu̇̄kèt az ego̗ langnac ko̗zèpibo̗l  ⁊ a· tu̇znèc ko̗zèpibo̗l  ki mèntet mu̇̄kèt 
Dan	3	89	Vallatoc vrnac  mert io  mert o̗ro̗cke o̗ irgalmaſſaga 
Dan	3	90	Mēden zerzèteſec  iol mōgatoc [vrnac] iſtènec  vra iſtènenèc  dičeriètec  ⁊ vallatoc o̗nèki  mert mēden vilagocbā o̗ irgalmaſſaga / Ez èddeglèn ninčèn az heberec ko̗ńuebè̄  ⁊ mellèkèt vètto̗nc  Theodocius zerzeſebo̗l vèttètènc̣ ki 
Dan	3	91	Tahat Nabuchodonozor kiral megyède  ⁊ felkèle igē hamar  ⁊ mōda o̗ nèmeſb fèdèlminc̣  Nemdè harō ferfiakat megbekozottakat èrèztēc a· tu̇z ko̗zèpibè è ? Kic fèlèluē  mōdanac  kiralnac  Bizoń  kiral 
Dan	3	92	Fèlèle kiral  ⁊ mōda  Ime  èn latoc neg ferfiakat megodattakat  iarokat a· tu̇z ko̗zèpet · ⁊ ſem eg to̗rètèteſſeg ninč o̗bènnec  Es a· negèdnèc zèmele egènlo̗ iſtèn fiaual 
Dan	3	93	Tahat Nabuchodonozor vepec az ego̗ tu̇z[nèc] kèmencèienèc aitaiahoz  ⁊ monda  Sidrach  Miſſach ⁊ Abdenago  a· felſeges elo̗ iſtènnc̣ zolgay  èrèggètec ki  ⁊ io̗uètec  Es lègottan ki io̗uenèc Sydrach  Miſſach ⁊ Abdenago a· tu̇znèc ko̗zèpibo̗l 
Dan	3	94	Es egbè gu̇lèkezenèc a· bo̗lčèc ⁊ a· mèſterec ⁊ a· birac ⁊ kiralnac hatalmaſi  v̇gèkezic uala a· ferfiakat  mert ſem eg== ==hatalmat nē vallot volna a· tu̇z o̗ tèſtecbèn  Es o̗ fèieknèc haizala nē eget== ==uala== ==meg  ⁊ o̗ bèrhèiec nē kuſſèbettèc== ==vala== ==meg  ⁊ tu̇znèc illatta nē mēt== ==vala o̗ altalloc 
Dan	3	95	⁊ v̇uo̗tuē Nabuchodonozor mōda  Aldot iſtèneknec iſtène  tudńia mert Sidrahe  Miſſache ⁊ Abdenagoe  ki èrèztette o̗ angalat  ⁊ megzabadeitotta o̗ zolgait  mert hittènèc o̗bèle  ⁊ kiralnac iǵeiet megvaltoztattac  ⁊ attac o̗ tèſteket  hog ne zolgalnanac  ⁊ ne imadnanac mendē iſtènt  o̗ iſtènekto̗l megualua 
Dan	3	96	Azert èn to̗llè̄ vèttètet è · zerzes  hog mēden nep ⁊ Daniel nèmzèt ⁊ ńèlo̗  valamel karōlatot bèzellènd Sidrach  Miſſach ⁊ Abdenago iſtène èllèn  èluèziē  ⁊ o̗ haza megpuzteitaſſec  mert ninč egèb iſtèn  ki ig zabadeithaſſō== ==meg 
Dan	3	97	Tahat kiral felmagaztata Sydrachot  Miſſachot ⁊ Abdenagot Babillonianac videkin ·
Dan	3	98	⁊ mendē fo̗ldrè èrèzte ep̄lat èz igeknc̣ tartalmaban  Nabuchodonozor kiral menden nèmzèteknèc ⁊ ńèluèknèc ⁊ nepèknèc  kic lakoznac mēdē fo̗ldo̗n  bekeſeg ſokaſoltaſſec tv̇nc̣tec 
Dan	3	99	Ièlenſegekèt ⁊ čudakat to̗t èn nalam a· felſges iſtèn  Azert kellètet ènnèkem p̄dikalnom
Dan	3	100	o̗ čudait  mert nagoc ⁊ čudalatuſoc o̗ mu̇uèlkedèti  mert èro̗ſſèc  ⁊ o̗ orzaga o̗ro̗c orzag  ⁊ o̗ hatalma nèmzètecbo̗l nèmzètekbè 
Dan	4	1	EN  Nabuchodonozor  ńugalmas valec èn hazamban ⁊ fenlo̗ èn palotamban 
Dan	4	2	latec almat  mel megyèzte  ⁊ èn gondolatim èn agamban ⁊ èn fèmnèc lataſi meghaboreitanac èngemèt 
Dan	4	3	Es èn miattam vèttètec è · zerzes  hog bè hozattatnanac èn zèmelem èlèibè Babillonianac mendē bo̗lči  ⁊ hog az alomnac odozatʼtʼat megièlentènec ènnèkem 
Dan	4	4	Tahat bèio̗nèc vala az oltaron nezo̗c  Magoſoc ⁊ Caldeoſoc  ⁊ az almat megièlentem o̗[nèkic]== ==zèmelʼec èlo̗t  ⁊ o̗ magarazatʼtʼat nem mutatac meg ènnèkē 
Dan	4	5	mignem Danièl  èn baratʼom  kinèc nèue Baltazar èn iſtènēnèc nèue zerēt  ki o̗bènne valla ſcēt iſtèneknèc zèllètet  ⁊ az almat o̗ èlo̗tto̗ megbèzellem 
Dan	4	6	Baltazar  nezo̗knèc fèdèlme  kit èn tudoc  hog te bènnèd vallad ſ · iſtèneknc̣ zèllètet  ⁊ menden titk nem lèhètètlèn tenèked  èn almaimnac lataſit  mellèkèt lattam  ⁊ o̗ magarazatʼtʼokat ièlenčèd meg ènnèkem 
Dan	4	7	èn fèmnèc lataſa èn hailakomban èz / Latom vala  ⁊ ime  fa fo̗ldnèc [k] ko̗zèpette  ⁊ o̗ magaſſaga igē magas 
Dan	4	8	⁊ nag ⁊ èro̗s  ⁊ o̗ hoziuſaga [ig] meńńèt eri== ==uala  o̗ nezeſe vala menden fo̗ldnèc hataraiglan 
Dan	4	9	O̗ lèuèli igen zepèc  ⁊ [o̗] o̗ gimo̗lčo̗ igen ſoc  ⁊ mēdeneknèc etke vala o̗ bènne  O̗ alatta lakoznac== ==vala lelkeſec ⁊ barmoc  ⁊ o̗ aǵain ńaiaſkodnac== ==vala meńnc̣ rèpeſo̗y  ⁊ o̗ bèlo̗llo̗ eltèttètic== ==vala menden tèſt 
Dan	4	10	Ig latoc== ==vala èn fèmnc̣ lataſaban èn agamon  Es ime vigazo ⁊ ſcēt lezalla [me] meńbo̗l 
Dan	4	11	⁊ v̇uo̗lto̗ èro̗ſſèn  ⁊ ig== ==monda  Mèggetec èl a· fat  ⁊ o̗ aǵait mètèlletec èl  ⁊ o̗ lèuèlit èlraziatoc  ⁊ o̗ gimolčit èltekozlatoc  èl fuſſanac a· vadac  mellèc o̗ alatta vadnac  ⁊ a· rèpeſoc o̗ agairol 
Dan	4	12	Dè valobizoń o̗ gu̇kèrenèc nèmzeſet a· fo̗ldbèn haggatoc · ⁊ vas ⁊ badoc ko̗tèllèl ko̗to̗ztèſſec meg a· fu̇uèkrè  mellèc ku̇uo̗l vadnac  ⁊ meńńi harmattal
Dan	4	25	Mend èzec io̗uenèc Nabuchodonozor kiralra 
Dan	4	26	a· tizenkètto̗d hauaknac vege utā Babillonianac palotaiban iar== ==uala 
Dan	4	27	Es lata  kiral ⁊ mōda  Nemdè èz ė babillon  a· nag varos  mellèt èn [ra] raktam èn orzagomnac hazaba èn èro̗ſſegemnèc èrèiebèn ⁊ èn ekeſſegemnèc  dičo̗ſegemnèc 
Dan	4	28	Mikor meg è · bèzed kiralnac zaiaban volna  zozat io̗uo̗ meńbo̗l  Tenèked mondatic  Nabuchodonozor kiral  Az orzag èlmegen teto̗llèd 
Dan	4	29	⁊ èmberec ko̗zzo̗l kiuètnèc tegedèt  ⁊ barmockal ⁊ vadackal lezen te lakodalmad  zenat ezel  mēt tèhèn  ⁊ hèt idèk valtoztatnac te raitad  miglèn meǵtuggad  hog a· felſeges vralkoggec èmbereknèc orzagan  ⁊ valakinèc akaranga  agga azt 
Dan	4	30	Azon v̇do̗bèn [Nab] a· bèzed bètèlec Nabuchodonozoron  ⁊ èmberec ko̗zzo̗l ki uèttètet  ⁊ zenat o̗t  ment tèhèn  ⁊ o̗ tèſte meńnèc harmatʼtʼaual fogatkozot meg  miǵlèn o̗ fu̇rti kèſèlo̗knèc haſonlatʼtʼara no̗uenc̣ meg · ⁊ o̗ ko̗rmi mōnal madarake 
Dan	4	31	Azert a· hèt èztèndo̗ napinac vege utā èn  Nabuchodonozor  èn zèmèimèt meńbè èmèlem  ⁊ èn èrtèlmèm megadatec ènnèkem  ⁊ iol mondec a· felſegeſnèc  ⁊ az o̗ro̗cke elo̗t dičerē  ⁊ dičo̗  mert o̗ hatalma o̗ro̗c hatalm  Es o̗ orzaga nèmzètekbo̗l nèmzètekbè ·
Dan	4	32	⁊ fo̗ldnc̣ mēden lakozoi[ra] o̗nala ſemmie alaitatnac  mert mert o̗ akaratʼtʼa zerēt to̗t mendenekèt  mēd meńnèc tèhètſegibèn  mēd fo̗ldnèc lakozoiban  ⁊ ninč  ki èllène alhaſſon o̗ kèzenèc  ⁊ mongon o̗nèki  Mirè to̗ttèd 
Dan	4	33	Az v̇do̗bèn èn èrtèlmèm meg èn hoziā fordola  ⁊ èn orzagomnac tizteſſegebè ⁊ ekeſſegebè iutec  ⁊ èn peldam meǵ èn bèlem fordola  ⁊ èn ièleſb fèdèlmim ⁊ èn mèſterim megkèrèſenc̣ èngemèt  ⁊ meg èn orzagomba adattattam  ⁊ èn nagſagom nagob toldatec ènnèkem 
Dan	4	34	Azert ma èn  Nabuchodonozor  dičerē  ⁊ felmagaztatom  ⁊ dičo̗ueitem meńnc̣ kiralat  mert o̗ menden mu̇uèlkedèti igazac  ⁊ o̗ mēden vtay itelètec  ⁊ kèuelſegbèn iarokat megalazhat 
Dan	5	1	BAltazar kiral to̗n nag vèndegſeget o̗ èzer ièleſb fèdèlminc̣  ⁊ egmendenic o̗ idèie== ==zerēt izic== ==vala 
Dan	5	2	Parāčola kèdeg immar borral tèllès  hog èl hozattatatnanac az arań ⁊ èzu̇ſt èdeńec  mellèkèt Nabuchodonozor  o̗ atʼtʼa ki hozot== ==vala a tp̄lombol  mel== ==vala Ihr̄lmbèn  hog innanac azokkal kiral ⁊ o̗ fèdèlmi ⁊ o̗ fèlèſegi ⁊ o̗ zèrèto̗y 
Dan	5	3	Es tahat èl hozattatanac az arań ⁊ èzuſt èdeńec  mellèkèt o̗ atʼtʼa ki hozot== ==vala a· tp̄lombol  mel== ==uala Ihr̄lmbèn 
Dan	5	4	⁊ iznac== ==vala bort  ⁊ o̗ arań ⁊ èzuſt ⁊ èrć ⁊ vas ⁊ fa ⁊ ko̗ iſtènekèt dičeric== ==vala  Daniel ꝓph'a
Dan	5	5	Azon v̇do̗bèn ièlenenèc monnal èmberi kèznèc iro vy a· gortʼa tarto èllèn a· palota falanac zinen  ⁊ kiral nezi vala az iro== ==kèznèc vyait 
Dan	5	6	Tahat kiralnac orcaia meǵ valtoztatec  ⁊ o̗ gondolati meghaboreitac o̗tèt  ⁊ o̗ vèſeinèc izi [ma] megfèſlètnèc== ==vala  ⁊ o̗ tèrdèy egèmbè egmaſhoz razottatnac== ==vala 
Dan	5	7	Es ug kiral èro̗ſſèn v̇uo̗lto̗  hog bèhozattatnanac a· magaſoc  a· caldeoſoc ⁊ a· nezo̗c  ⁊ bèzeluē kiral monda Babilloniay bo̗lčèknèc  Valaki èz iraſt megoluaſanga  ⁊ o̗ magarazatʼtʼat ènnèkem megièlentèndi  barſońńal ruhaztatic  ⁊ arań ńakba vèto̗t val o̗ ńakaban  ⁊ harmad lezen èn orzagomban 
Dan	5	8	Tahat bèmenuen kiralnac menden bo̗lči  ſem èz iraſt nē oluaſhatac meg  ſem o̗ magarazatʼtʼac meg== ==nem ièlenthètec kiralnac 
Dan	5	9	Azert baltazar kiral elegge meghabarorodec  ⁊ o̗ zèmele megvaltoztatec  Dè o̗ fèdèlmi ⁊ · meghaborodanac 
Dan	5	10	Kiralne azzoń kèḍ èz allatert  mel to̗rtent== ==vala kiralnac ⁊ o̗ fèdèlminèc  bèmene a· vèndegſegnc̣ hazaba  ⁊ bèzeluē monda  Kiral  o̗ro̗cke el  Ne haborehanac meg tegedèt te gondolatid  ſe valtoztaſſec meg te orcad 
Dan	5	11	Vagō ferfiu te orzagodban  ki ſcēt iſtèneknèc zèllètet valla o̗bènne  ⁊ te atʼadnac napibā tudomań ⁊ bo̗lčèſeǵ lelèttètet o̗ bènne 
Dan	5	12	·i · Danièlbèn  kinèc kiral nèuèt vète Baltazar / Es ug ma danièl hiuattaſſec  ⁊ a· magarazatot megmonga 
Dan	5	13	Azert Danièl bèhozattatec kiral èlèibè  kihez kiral èlèue zolūa mōda  Te vag ė Danièl Iuda fogſaganac fiaibol  kit èl hozot èn atʼam kiral Iudeabol 
Dan	5	14	Hallottam te rollad  mert iſtèneknèc zèllètet vallad te bènnèd  ⁊ tudoman ⁊ èrtèlm ⁊ bo̗lčèſeǵ to̗bbèc lelèttèttènèc te bènnèd 
Dan	5	15	⁊ ma bè io̗ttènèc èn zèmelem èlèibè bo̗lčèc  Magoſoc  hog èz iraſt megoluaſnac  ⁊ o̗ magarazatʼtʼat megièlentènec ènnèkem  ⁊ nem tèhètec è bèzednèc èrtèlmet megńitni 
Dan	5	16	Valobizoń èn hallottā te rollad  hog nèhèzèkèt meg magarazhać  ⁊ ko̗to̗zèttèkèt megodhac  Azert ha èz iraſt megoluaſhatandod  ⁊ o̗ magarazatʼtʼat nèkem megièlenthètènded  barſońńal ruhaztatol  ⁊ arań ńakba vèto̗kèt vallaz te ńakadban  ⁊ harmad fèdèlm lez èn orzagomban 
Dan	5	17	Kinèc fèlèluē danièl monda kiral èlo̗t  Te aiandokid nèked legènèc  ⁊ te hazadnac adomańit egèbnèc aggad  èz iraſt kèdeg  kiral  nèked megoluaſom  ⁊ o̗ magarazattat megmutatom tenèked 
Dan	5	18	O  kiral  a· felſeges iſtèn orzagot ⁊ nagſagot  dičo̗ſeget ⁊ tizteſſeget adot Nabuchodonozornac  te atʼadnac 
Dan	5	19	⁊ a· nagſagert  mellèt adot vala o̗nèki  Daniel ꝓph'a menden nepèc  nèmzètec ⁊ nèluèk remo̗lic== ==vala  ⁊ felic vala [o̗te] o̗tèt  kikèt akar== ==uala  mego̗l== ==uala  kikèt akar== ==uala  meguèr== ==uala  ⁊ kikèt akar== ==uala  felmagaztat== ==uala  ⁊ kikèt akar== ==uala  alaz== ==uala 
Dan	5	20	Mido̗n kèdeǵ fel èmèltètec o̗== ==zu̇uo̗  ⁊ o̗== ==zèllète megkèmeńedec kèuelſegbè · leuèttètec o̗ orzaganac zèkibo̗l  ⁊ o̗ dičo̗ſege èluetètec 
Dan	5	21	⁊ èmberec fiay ko̗zzo̗l ki uèttètec  ⁊ o̗ zu̇uo̗ barmockal vèttètec  ⁊ vad zamarockal uala o̗ lakodalma  ⁊ zenat ezic== ==vala  ment tèhèn  ⁊ meńnèc harmatʼtʼaual fogatkozot meg o̗ tèſte  miglèn megèſmèrne  hog a· felſeges vallana hatalmat èmbereknèc orzagan  ⁊ valakit akarand  tamaztʼa arra 
Dan	5	22	Es te  Baltazar  o̗ fia  mikor mend èzekèt tudnad  nē alazad te zu̇uèdèt 
Dan	5	23	dè a· meńńèy vralkodonac èllène èmèlkedel fel  ⁊ o̗ hazanac èdeńi te èlo̗dbè hozattatanac  ⁊ te ⁊ te fèdèlmid ⁊ te fèlèſegid ⁊ te zèrèto̗id bort [[io]yiutoc] yiutoc o̗ bèlo̗llo̗c  ⁊ arań ⁊ èzu̇ſt ⁊ èrć ⁊ vas  fa ⁊ ko̗ iſtènekèt dičeretec  kic nē latnac  ſem halnac  ſem èrznèc  Valobizoń iſtènt  ki te zèllètedèt ⁊ te menden utaidat valla o̗== ==kèzebèn  nē dičo̗ueitetec 
Dan	5	24	Azert o̗to̗llo̗ èrèztètet è · kèznèc vya  ki èzt irta  mel irattatot 
Dan	5	25	Ez iras kèdeg  mel zerzèttètet  Mane · thethel · Phares ·
Dan	5	26	Ez è · bèzednèc magarazatʼtʼa  Mane · meg[zaml] zamlalta vr iſtèn te orza[god]godat  ⁊ meguegèztètet  ⁊ bèto̗lto̗tto̗ azt 
Dan	5	27	Thethel · a· mertekbè vèttètet  ⁊ lelèttètet kèuèſèbèt vallo 
Dan	5	28	Phares  Megozlatot te orzagod  ⁊ adattatot Medoſoknac ⁊ perfayaknac
Dan	5	29	Tahat kiral parančoluā  o̗lto̗ztètec danièlt barſońba  ⁊ arań [nakb] ńakba vèto̗ ko̗rńekeztètec o̗== ==ńakaba  ⁊ hirdèttètec o̗to̗llo̗  hol vallon hatalmat harmad o̗ orzaǵaban 
Dan	5	30	Azon eyèl meg o̗lèttètec [danièl] Baltazar kiral a· caldeoſoktol 
Dan	5	31	⁊ Medoſy darius veue az orzagot 
Dan	6	1	Kellètec Dariuſnac  ⁊ zerze az orzagō harminc bo̗lč fèdèlmèkèt  hog fèdèlmkednenèc mend o̗ orzagan 
Dan	6	2	⁊ mend azokon harō ièles fèdèlmèkèt  kic ko̗zzo̗l Danièl eg== ==vala  hog az bo̗lčèc èzeknèc adnanac okot  ⁊ kiral valami banatot ne zènuèdne 
Dan	6	3	Azert Danièl fèllo̗l mulla== ==vala mēd a· fèdèlmèkèt ⁊ bo̗lčèkèt  mert iſtènnèc zèllète nagob vala o̗bènne 
Dan	6	4	Valobizoń kiral gondolla vala o̗tèt zerzèni o̗ menden orzagan  A fèdèlmèc ⁊ a· bo̗lčèc kèrèſic== ==vala  hog vadolatot lelnenèc Danièlnèc kiralnac oldalatol  Es ſem eg okot ⁊ ſem eg== ==kètelkedètet ſem lelhètenèc azert  hog hu̇ uala  ⁊ ſem eg bu̇n ⁊ kètelkedèt nem lelèttètnec o̗bènne 
Dan	6	5	Mondanac azert a· ferfiac  Nem lelo̗nc è · Danièlrè valami vadolatot  hanē talantal o̗ iſtènenèc to̗rueńebèn 
Dan	6	6	Tahat a· fèdèlmèk ⁊ a· bo̗lčèc hamiſſan kizlèlec kiralt  ⁊ ig bèzellenèc o̗nèki  Darius kiral  o̗ro̗cke  Daniel ꝓph'a
Dan	6	7	Te orzagodnac menden fèdèlmi ⁊ mèſteri ⁊ bo̗lči ⁊ veni ⁊ biray tanalčot tartottanac  hog čazarnac zerzeſe ⁊ parāčolatʼtʼa ki mennen  hog menden  valaki kereſt kerènd harminc napiglan valamel iſtènto̗l ⁊ èmberto̗l  hanē== ==čac te to̗llèd  kiral  az orozlanoc vèrmebè èrèztèſſec 
Dan	6	8	Es ug ma  kiral èro̗ſehèd meg è · to̗ruent  ⁊ iriad è · zerzeſt  ⁊ ne valtoztaſſec meǵ  mel a· Medoſyaktol ⁊ a· perſayaktol zerzèttètet  dè ingèn ſe illec valakinèc megto̗rni 
Dan	6	9	[Val] Valobizoń Darius kiral vète zerzeſt  ⁊ megallaptata 
Dan	6	10	Kit mikor Danièl meg èſmèrt uolna  az az a· zerzet to̗ruēt  bèmene o̗ hazaba  ⁊ ablakoc meǵ ńituā o̗ vačoralo hèlen Ihr̄lm èllèn  napiaban harōzer haitʼa== ==uala o̗ tèrdèit  ⁊ imadkozic== ==vala  ⁊ val== ==uala o̗ iſtènenèc èlo̗tto̗  mikēt ⁊ az èlo̗t zocta== ==uala tetet 
Dan	6	11	A· ferfiac azert zèrèlmèſbèn tudakozuan lelec Danièlt imadkozatta ⁊ onzollatta o̗ iſtènet 
Dan	6	12	Es vepuē bèzellenèc kiralnac a· parāčolatrol  [K] Kiral  midènē zerzed ė  hog menden èmber  ki kerènd valakit az iſtènekbo̗l ⁊ èmberecbo̗l harmincad napiglan  hanē== ==čac teto̗llèd  kiral  az orozlanoc vèrmebè èrèztèſſec  Kirè fèlèluē kiral monda  Igaz a· bèzed Medoſiaknac ⁊ Perſayaknac zerzeſec zerēt  mellèt meǵto̗rni nem illic 
Dan	6	13	Tahat fèlèluē [danièl] mondanac kiral èlo̗t  Danièl  Iuda fogſaga@@bèli fiac ko̗zzo̗l  nē gondolt te zerzeſeddèl ⁊ parāčolatoddal  mellèt zerzettèl  dè napiabā harom idèkbèn imadkozic o̗ onzolatʼtʼaual 
Dan	6	14	Ki iget mikor hallot== ==uolna kiral  eleǵge megzomorodec  ⁊ danièlert vète o̗ zu̇uet  hog megzabadeitana o̗tèt  ⁊ mend napnugtaiglan munkalkodec  hog o̗tèt megmèntène 
Dan	6	15	A· ferfiac kèdeg megèrtueiec kiralt  mondanac nèki  Tuggad  kiral  mert Medoſyaknac ⁊ Perſayaknac to̗rueńe  hog mendē zerzeſt  mellèt kiral zerzènd  nē illic megvaltoztatni 
Dan	6	16	Tahat kiral parāčola  hog èl hoznac  ⁊ èl hozac Danièlt  ⁊ èrèztec [da] o̗tèt az orozlanoc vèrmebè · Es mōda kiral Danielnèc  Te iſtèned  kit te mendenkor bečo̗l[č]z  o̗ zabadehon meg tegedèt 
Dan	6	17	Es hozzattatec eg ko̗  ⁊ vèttètec a· vèremnèc zadara  kit megpečètle kiral o̗no̗n gu̇ro̗ieuèl ⁊ o̗ ièleſb fèdèlminèc gu̇ro̗iuèl  hog valami Danièl èllèn ne lenne 
Dan	6	18	Es èlmene kiral [o̗] o̗ hazaba  ⁊ èl aluec vačoratlan  ⁊ etkèc nē vitèttènc̣ o̗ èlèibè  ⁊ alom èl tauozec o̗to̗llo̗  ⁊ iſtèn bèrèkèztette az orozlanoknac zaiokat  ⁊ nem nèhèzeitec meg Danièlt 
Dan	6	19	Tahat kiral vilamodat fel kèluē  ſiètèlmèl mene az orozlanoknac vèrmehez 
Dan	6	20	Es ko̗zèleituē a· vèremhez Danièlt ko̗ńuèzètes zoual v̇uo̗lte  ⁊ bèzelle o̗nèki  Danièl  ėlo̗ iſtènnèc zolgaia  kinèc te mendenkoron zolgalz  alaitod ė  hog meg[zabad] akart tegedèt zabadeitani az Daniel ꝓph'a orozlanoktol 
Dan	6	21	Es Danièl fèlèluē kiralnac monda  Kiral  o̗ro̗cke el 
Dan	6	22	èn iſtènē èrèztette o̗ angalat  ⁊ bèrèkèztette az orozlanoknac zaiokat  ⁊ nem artottanac ènnèkem  mert o̗ èlo̗tto̗ igaſſag lelèttètet èn bènnèm  dè te èlo̗ttèd ⁊ · kiral  vetkezètet nem to̗ttèm 
Dan	6	23	Tahat kiral igē o̗ro̗lo̗ o̗ raita  ⁊ Danièlt parāčola a· vèrembo̗l ki venni  Es Danièl[t] a· vèrembo̗l ki uetèttètuē  ⁊ ſem eg ſèrèlm nē lelèttètet o̗bènne  mert hit o̗ iſtènenèc 
Dan	6	24	Kiral kèdeg parāčoluā  èl hozattatanac a· ferfiac  kic Danièlt megvadoltac== ==vala  ⁊ az orozlanoknac vèrmebè [ère] èrèztètenèc o̗k ⁊ o̗ fiok ⁊ o̗ fèlèſegek  ⁊ nē iutanac a· vèrēnèc pagimētomara  mignē ragadnac o̗kèt az orozlanoc  ⁊ o̗== ==menden tètèmekèt megto̗rdèlec 
Dan	6	25	Tahat ira Darius kiral mendē nepèknèc ⁊ nèmeknèc ⁊ ńèlueknèc mēdē fo̗ldo̗n lakozoknac  Bekeſeg megſokaſoltaſſec tv̇nèktec 
Dan	6	26	èn to̗llèm azert allaptatot è · zerzes  hog èn menden vraſagomban ⁊ orzagombā remo̗llec  ⁊ fellec Danièlnèc iſtènet  Mert o̗ èlèuèn iſtèn ⁊ o̗ro̗c mēd o̗ro̗cke  ⁊ o̗ orzaga nē tekozlatic èl ⁊ o̗ hatalma mēd o̗ro̗kiglèn 
Dan	6	27	O̗ zabadeito ⁊ v̇duo̗zeito̗  teuē ièlenſegekèt ⁊ čudakat meńńen ⁊ fo̗ldo̗n  Ki megzabadeidotta Danièlt az orozlanoknac vèrmebo̗l 
Dan	6	28	Valobizoń Danièl megmarada Dariuſnac orzagaiglan ⁊ Perſiay Ciruſnac orzagaiglan 
Dan	7	1	Baltazarnac  Babillon kiralanac èlo̗ èztèndèiebèn Lata Danièl almat  O̗ fèienèc lataſat ⁊ o̗ almait o̗ hailakaban megiruā ru̇uid bèzedbè foglala  ⁊ mendenikèt egèmbè zoreituā monda 
Dan	7	2	Latom vala èn lataſomban eyèl  ⁊ ime meńnèc neg zèlèy viunac vala · nag tèngerbèn 
Dan	7	3	⁊ neg igē nag vadac felmeńnèc== ==vala a· tèngerbo̗l  ku̇lo̗mbo̗zèteſec o̗no̗ ko̗zo̗tto̗c 
Dan	7	4	Az èlo̗ mōnal Leena  ⁊ val== ==uala zarnakat mōnal kèſèlo̗et  ⁊ nezem vala  miglèn èl zakadnanac o̗ zarńay  ⁊ èluetèttètet== ==fo̗ldro̗l  ⁊ o̗ labaira alla monnal èmber  o̗ zu̇uo̗ meg adattatec o̗nèki 
Dan	7	5	Es ime mas vad  egènlo̗ mèdueuèl  fèl fèle alla · ⁊ o̗ zaiabā haromzer fogac valanac  ⁊ o̗ fogaiban harom fèdèlmèc  ⁊ ig== ==mōdnac== ==vala nèki  Kèl== ==fel  egèl ſoc huſokat 
Dan	7	6	Ezec utā nezec== ==vala  ⁊ ime  mas  mōnal pardić  ⁊ neg zarńakat val== ==uala o̗ raita mōnal madaraknac zarńait  ⁊ neg fekec valanac a· vadon  ⁊ hatalm adattatec o̗nèki 
Dan	7	7	èz utā nezec== ==vala eynèc lataſaban  ⁊ ime  [neg vad] negèd vad  zo̗rńo̗ ⁊ čudalatus ⁊ igen èro̗s  neg vas fogakat val== ==uala  euē ⁊ megto̗ruē  ⁊ a· maradekokat labaiual nomogga== ==uala== ==meǵ  Az egèb vadackal kèdeǵ  mellèkèt èlèzteb lattam vala  nē egènlo̗ vala · ⁊ tiz zaruakat val== ==uala 
Dan	7	8	Nezē== ==uala a· zaruakat  ⁊ ime  o̗ ko̗zèpekbo̗l tamada mas  kičenèd zaru  Daniel ꝓpheta ⁊ o̗ orcaia èlo̗l az èlèztebèli zaruacbā harmac èl èſenèc · ⁊ ime zèmec valanac [è-] è · zaruban · mōnal èmbernèc zèmèy ⁊ nagokat zolo za 
Dan	7	9	Nezem vala  miglèn zèkec vèttètenèc · ⁊ napoknac vene le u̇lo̗  O̗ ruhaia fèier monnal ho · ⁊ o̗ fèienèc fu̇rto̗ mōnal tizta gapiu  O̗ zèke tu̇znèc langa  o̗ kèrèke meg gerièztet tu̇z ·
Dan	7	10	tu̇zès folo ⁊ gors zarmazic== ==vala o̗ [zaiabol] orcaiabol  Ezerzer èzerec zolgalnac== ==vala nèki  ⁊ tizzer èzerec  Zazzer èzrec ièlen valanac o̗nèki  Itelètrè v̇lo̗  ⁊ ko̗ńuèc megńittatanac 
Dan	7	11	Nezē vala a· nag bèzednèc zauaert  kikèt a· zaru bèzel== ==uala  Es latam  mert mego̗lèttètet uolna a· uad · ⁊ èluèzet== ==uolna o̗== ==tèſte · ⁊ adattatot== ==volna tüznèc meg eǵèteſerè 
Dan	7	12	⁊ az egèb vadaknac èluetètet== ==volna hatalma · ⁊ [v̇do̗nèc] ėlètnèc v̇doy zerzèttèttènèc== ==volna o̗nėkic idèiglèn ⁊ idèiglèn 
Dan	7	13	Nezem vala azert eynèc lataſaban  ⁊ ime  meńnèc ko̗diuèl io̗== ==uala mōnal èmbernc̣ fia · iuta a· napoknac vètteiglèn  ·i · atʼa iſtènnèc egènlo̗ſeǵerè iſtènſege zerēt  ⁊ o̗ zèmele èlèibè viuec o̗tèt 
Dan	7	14	Es ada nèki hatalmat ⁊ tizteſſeget · ⁊ orzagot · ⁊ mēdē nepèc  ńèluèc  ⁊ nèmec zolgalnac o̗nèki  O̗ hatalma o̗ro̗c hatalm  ki èl== ==nē vetèthètic  ⁊ o̗ orzaga  ki meg== ==nē to̗rèttètic 
Dan	7	15	Megyède èn zèllètem  En  Danièl  meg[yèd] yèdec èzecbèn · ⁊ èn fèmnc̣ lataſi megha@@boreitanac èngemèt 
Dan	7	16	Vepem eghez az alloc ko̗zzo̗l · ⁊ igaſſagot kèrèſec vala o̗to̗llo̗ mēd azokrol · ki megmōda ènnèkē a· bèzedeknèc magarazatʼtʼat · ⁊ megtaneita èngemèt 
Dan	7	17	A· neg nag vadac neg orzagoc  kic felkèlnèc fo̗ldbo̗l 
Dan	7	18	Vezic kèdeg a· felſeges iſtèn ſcèntinèc orzagat · ⁊ megtartʼac az orzagot mēd o̗ro̗cko̗l o̗ro̗cke 
Dan	7	19	Ez utā akarec zèrèlmèſt tudakoznom a· negèd vadrol  ki igē ku̇lo̗mbo̗zètes vala mendenekto̗l · mēdenikto̗l iǵen zo̗rńo̗== ==uala  O̗ fogay ⁊ ko̗rmi vaſac  ezec== ==vala  ⁊ to̗r== ==uala · ⁊ a· maradekokat labaiual ńomogga== ==uala meg 
Dan	7	20	⁊ o̗ tiz zaruaibol  mellèkèt val== ==uala o̗ fèien  ⁊ a· maſrol  mel tamadot== ==uala az èlo̗t  hog harom zaruay le èſtèc vala a· zarurol · mel zèmekèt val== ==uala · ⁊ a· nag zolo za · ⁊ nagob== ==uala egèbito̗l 
Dan	7	21	Nez[e]em vala  ⁊ ime  a· zaru hadat tezē== ==uala a· ſcèntec èllèn  ⁊ hatalmazic vala o̗ raitoc 
Dan	7	22	miglèn èlio̗ napoknac vene  ⁊ itelètet ad a· felſeges ſcèntinèc · ⁊ az v̇do̗ èlio̗uo̗  ⁊ az orzagot megveuec a· ſcèntec 
Dan	7	23	⁊ ig monda  A· negèd vad negèd orzag lezē fo̗ldō̗  ki nagob lezen [lezē] mendē orzagoknal · ⁊ megmaria mēd a· fo̗ldèt  ⁊ megńomogga  ⁊ mendeneſto̗l èlto̗ri o̗tèt 
Dan	7	24	Valobizō az orzaǵnac tiz zaruay tiz kiraloc leznèc  ⁊ mas tamad o̗ utānoc · ⁊ o̗ hatalmaſb lezē az èlo̗bèlièknèl  Es a· harō kiralokat megalazia 
Dan	7	25	⁊ bèzedekèt zol a· felſeges èllè̄  Es a· felſegeſnc̣ Daniel ꝓph'a ſcèntit megto̗ri  ⁊ alaitʼa  hog idèkèt ⁊ to̗rueńekèt megvaltoztathaſſon  ⁊ adattatnac o̗ kèzebè idèiglèn ⁊ idèkiglèn ⁊ fèl v̇do̗iglèn 
Dan	7	26	⁊ itelètrè v̇l  hog èluetèttèſſec o̗ hatalma  ⁊ meg[to̗re] to̗rèttèſſec  ⁊ èluèzien mēd vegiglèn 
Dan	7	27	Az orzaǵ kèdeg ⁊ hatalm ⁊ az orzagnac nagſaga  ki vagon menden meńnc̣ alatta  a· felſeges ſcēt nepenèc adattaſſec  kinèc orzaga o̗ro̗c orzaǵ  ⁊ menden kiraloc zolgalnac a· felſegeſnèc  ⁊ èngèdnèc o̗nèki 
Dan	7	28	èz èddeglèn igenèc vege  èn  Danièl  èn gondolatimban igen megha[b]borodom vala  ⁊ èn orcam megvaltoztatot èn bènnèm  Az iget kèdeg èn zu̇uèmbèn meǵ tartam 
Dan	8	1	Baltazar kiral orzaglatʼtʼanac harmad èztèndèiebèn latat ièlenec ènnèkem  En  Danièl  az utā  mellèt èlo̗zer lattā== ==uala 
Dan	8	2	latec èn latatomban  Mikoron volnec Suſiſnac vara[ſa]ban  ki vagon elamnac videkebèn  Latam kèdeg a· latatban Vlaynac kapuian 
Dan	8	3	⁊ fel èmèlem èn zèmèimèt  ⁊ latā  ⁊ ime  eg kos al== ==uala az ingouań èlo̗t  valuā tiz magas zaruakat  ⁊ eggic magaſb vala a· maſnal ⁊ nèuèkedo̗  Ez utā
Dan	8	4	latam a· koſt zaruaiual tekozlot napkèlèt èllèn ⁊ napńugat èllèn  ezſèc èllèn ⁊ del èllèn  ⁊ menden vadac nē alhatanac o̗ èllène  ſem zabadolhatanac meg o̗ kèzebo̗l  ⁊ to̗n o̗ akaratʼtʼa zerēt  ⁊ felmagaztatec 
Dan	8	5	⁊ èn èrtem vala  Mert ime  kèčkèknèc baka io̗ uala napńugatrol menden fo̗ldnèc zèmelen  ⁊ fo̗ldèt nē illèt== ==uala  Valobizon a· bak val== ==uala igen fenes zaruat o̗ zaruay ko̗zo̗t 
Dan	8	6	⁊ io̗uo̗ a· zaruas koſiglan  kit lattā== ==uala allatta a· kapu èlo̗t  Es o̗ hozia futamec o̗ èro̗ſſegenèc hirtèlènkedètebèn 
Dan	8	7	Es mikor ko̗zèleitet== ==uolna a· koſhoz  ko̗zèl fènelkedec o̗ reiaia  [raita] ⁊ megvère a· [koſt] koſt  ⁊ meǵ to̗re o̗ kèt zaruait · ⁊ a· kos nē alhata o̗ èllène  Es mikor èrèztette== ==uolna o̗tèt a· fo̗ldrè  megńomoda o̗tèt  ⁊ ſenki meg== ==nē zabadeithata a· koſt o̗== ==kèzebo̗l 
Dan	8	8	A· kèčkèknèc kèdeg baka lo̗n igen nagga  ⁊ mikor nèuèkedet== ==uolna  megzègec a· nag zaru  ⁊ neg zaruac tamadanac az alat meńnèc neg zèlèiuèl 
Dan	8	9	Annac kèdeg eggikbo̗l ki io̗uo̗ eg kos zaru  ⁊ lo̗n igen nagga del èllèn ⁊ napkèlèt èllèn ⁊ az èro̗ſſeǵ èllèn 
Dan	8	10	Es felmagaztatec meńnèc èro̗ſſegeiglèn  ⁊ leuète az èro̗ſſegbo̗l ⁊ a· čillagocbol  ⁊ megńomoda azokat 
Dan	8	11	⁊ felmagaztatec az èro̗ſſegnc̣ fèdèlmeiglèn  Es èlueue o̗to̗llo̗ az alhatatus aldozatot · ⁊ leuète o̗ ſcèntelètenc̣ hèlet 
Dan	8	12	èro̗ kèdeg adattatec o̗nèki az alhatatus aldozat èllèn bu̇no̗kert  ⁊ igaſſag fo̗ldrè tèrièztètic le  ⁊ tezi  ⁊ bodoglatic  Daniel ꝓpạ
Dan	8	13	Es hallec eggèt a· ſcèntekbo̗l bèzello̗t  ⁊ monda eg ſcènt a· maſiknac · [k] nem tudom kinèc zolonac  Miglèn ńomottatic meg a· latas ⁊ az alhatatus aldozat ⁊ a· puztolatnac bu̇no̗  mel lo̗t · ⁊ a· ſanctuarium [⁊ az èro̗ſſeg] ⁊ az èroſſeg 
Dan	8	14	Es mōda ènnèkem  èſtuèleiglèn ⁊ holualiglan kèt èzer haromzaz napiglan  ⁊ meg tizteitatic a· ſanctuarium 
Dan	8	15	Lo̗n kèdeg  mido̗n èn  Danièl  latnam è · latatot  ⁊ kèrèſnėm èrtèlmėt  Ime allapec èn zèmelem èlo̗t mōnal ferfiunac zèmele 
Dan	8	16	Es hallam ferfiunac zauat Vlay ko̗zo̗t  ⁊ v̇uo̗lto̗  ⁊ monda  Gabrièl  èrtèſſèd== ==meg è · latatot 
Dan	8	17	⁊ io̗uo̗  ⁊ allapec Vlay mèllèt  hol èn alloc vala  Es mikor èlio̗t== ==uolna  yèduē le èſem èn orcamra 
Dan	8	19	Es mōda ènnèkem  èn megmutatom tenèked  mellèc io̗nè̄do̗c legènèc az atkozotnac vtollʼaban  mert v̇do̗ valla o̗== ==ueget 
Dan	8	20	Es a· kos  kit lattal zaruakat vallani  Medoſoknac ⁊ Perſayaknac kirala 
Dan	8	21	Valobizoń a· kèčkèknèc baka go̗ro̗go̗knèc kirala  Es a· nag zaru  mel== ==uala o̗ zèmèy èlo̗t  o̗ èlo̗ kiral 
Dan	8	22	Hog kèdeg a· meg zèguen tamattanac negèc o̗ erte · neg kiraloc tamadnac o̗ nèmzètebo̗l  dè nē o̗ èroſſegebèn 
Dan	8	23	⁊ o̗ orzagoc vtan  mikor nèuèkedèndnèc a· hamiſſagoc  Tamad zèmermetlèn orcaio kiral ⁊ zerzeſekèt megèrto̗ 
Dan	8	24	⁊ meg èro̗ſeitètic o̗ èro̗ſſege  dè== ==nem o̗ èrèiebèn  ⁊ mendenekèt megpuzteit inkab  hog== ==nem hitèthètnec  ⁊ bodoglatic  ⁊ tezen  ⁊ meg o̗l èro̗ſſèkèt ⁊ ſcènteknèc nepet
Dan	8	25	o̗ akaratʼtʼa zerent · ⁊ alſag [vitèttètic] viſèltètic o̗ kèzebèn · ⁊ o̗ zu̇uo̗ felmagaztatic  ⁊ mēdē vagnac bo̗ſegebèn · ſokakat o̗l== ==meǵ  ⁊ fèdèlmèknèc fèdèlme èllèn tamad  ⁊ kèz== ==nèlku̇l to̗rèttètic meg 
Dan	8	26	⁊ a· latat  mel eſtuè ⁊ holual mondatec  igaz  Azert iègezièd meǵ è · latatot  mert ſoc napoc utā lezē èz 
Dan	8	27	Es èn  Danièl  meg lelètezem  ⁊ meǵ bètègo̗lec ſoc napocban  Es mikor felko̗ltèm volna  tezē== ==uala kiralnac mu̇uèlkedètit  ⁊ čudalkodom vala èbètègo̗lec latatom  ⁊ nē vala  ki megmagarazia 
Dan	9	1	Asuerus Darius kiralnac èlo̗ èztèndèiebèn Medoſoknac nèmzètebo̗l  ki parančola Caldeſoknac orzagan 
Dan	9	2	o̗ orzaganac èlo̗ èztèndèiebèn èn  Danièl  meg èrtem az èztèndo̗c zamanac ko̗ńuebèn  Kiro̗l lo̗t vrnac bèzede Ieremias ꝓphetahoz  hog bètèllèſednenèc Ihr̄lm puztolatʼtʼanac hètuèn èztèndèie 
Dan	9	3	Es vètem èn orcamat èn vram iſtènemhez  kernē ⁊ onzollanō bo̗ito̗kbèn  ſakban ⁊ hamuban 
Dan	9	4	⁊ imadam èn vramat iſtènemèt  ⁊ vallec  ⁊ mondec  Onzollac  nag vr iſtèn  ⁊ felèlmès ⁊ čudalatus  te o̗rizuē a· fogadaſt ⁊ irgalmaſſagot Daniel ꝓpheta tegedèt zèrèto̗kbèn  ⁊ te parančolatidat o̗rizo̗kbèn 
Dan	9	5	Bu̇nho̗tto̗nc  hamiſſan to̗tto̗nc  kègetlèno̗l mu̇uèlketto̗nc · ⁊ èlmento̗nc  ⁊ èl hailottonc te parančolatidto̗l ⁊ itelètidto̗l 
Dan	9	6	Nem èngètto̗nc te zolgaidnac  ꝓphetaknac  kic bèzellètènèc te== ==nèuèdbè mv̇ kiralinknac  mv̇ fèdèlminknèc ⁊ mv̇ atʼainknac ⁊ fo̗ldnèc menden nepenèc 
Dan	9	7	Tenèked  vram  igaſſaǵ · nèko̗nc kèdeg orćanac galozatʼtʼa  mikent vagon è · nap Iuda ferfianac ⁊ Ihr̄lm lakozoinac ⁊ mend Iſr̄lnèc  azoknac  kic ko̗zèl vadnac  ⁊ azoknac  kic mèzze vadnac menden fo̗ldèken  kikrè ki uèttèl mu̇nkèt o̗== ==hamiſſagokert  kickèl bu̇nho̗ttèc te bènnèd  vram 
Dan	9	8	Nèko̗nc kèdeg orćanac galazatʼtʼa  ⁊ mv̇ kiralinknac ⁊ mv̇ fèdèlmīknèc ⁊ mv̇ atʼainknac  kic bu̇nho̗ttènèc 
Dan	9	9	Tenèked kèdeg  mv̇ vrunk iſtèno̗nknèc irgalmaſſag ⁊ ko̗ńo̗ro̗lèt · mert èlmento̗nc te to̗llèd 
Dan	9	10	⁊ nē halgattuc mv̇ vrunk iſtèno̗nknèc zauat  hog iarnanc o̗ to̗rueńebèn  mellèt vètet mv̇nèko̗nc  o̗ zolgay miat  ꝓphetac miat  mv̇ vrunk iſtèno̗nc 
Dan	9	11	⁊ mend Iſr̄l to̗ruēt to̗rt te to̗rueńedbèn  ⁊ èlhailottanac  hog ne halgatnac te zodat  Es čepeget mv̇ reianc atok ⁊ vtalat  mel iruā vagon Moyſeſnèc  iſtèn zolgaianac ko̗ńuebèn  mert bu̇nho̗tto̗nc o̗nèki 
Dan	9	12	Es allaptatta o̗ bèzed[e]it  kikèt bèzellet  mu̇ reiank / ⁊ · mv̇ fèdèlminkrè  kic kic iteltènèc mu̇nkèt  hog mv̇ reianc hoznac è · nag gonozt  mel ſonha nē== ==uolt menden meń alat 
Dan	9	13	mi zerēt lo̗t Ihr̄lmbèn  mi zerent iruā vagon  iruā vagon Moyſeſnèc to̗rueńebèn  Mend è · gonoz io̗t mv̇ reianc  ⁊ nem kertu̇c te orcadat  mv̇ vrunk iſtèno̗nc  hog èl fordolnanc mv̇ hamiſſagoncbol  ⁊ gondolnoc te iǵaſſagodat 
Dan	9	14	Es vigazot vr a· gonoſſagra  ⁊ èl hozta o̗tèt mv̇reiank  Igaz mv̇ vrunk iſtèn o̗ menden mu̇uèlkedètebèn  mellèkèt to̗t  Mert nē halgatʼtʼuc o̗ zauat 
Dan	9	15	Es ma mv̇ vrunk iſtèn  ki ki hoztad te nepèdèt egiptomnac fo̗ldebo̗l èro̗s kèzbèn  ⁊ to̗ttèl temagadnac nèuèt è · nap zerēt  Bu̇nho̗ttō̗c  hamiſſagot to̗tto̗nc 
Dan	9	16	vram  te menden igaſſagodban  Onzollac  fordollon èl te haragod ⁊ te hirtèlènkedèted te varoſodrol  Ihr̄lmro̗l  ⁊ te ſcēt hegedro̗l  Mert mv̇ bu̇ninkert ⁊ mv̇ atʼainknac hamiſſagiert Ihr̄lm · ⁊ te nepèd bozzoſagbā vadnac mendeneknèc ko̗rńo̗l== ==ualoknac 
Dan	9	17	Azert ma  mv̇ vrunk  halgaſſad meǵ te zolgadnac imadſagat · ⁊ o̗ onzollatʼtʼat · ⁊ mutaſſad te orcadat te ſāctuariomodra  mel meg puztoltatot 
Dan	9	18	èn iſtènē  tenen ertèd haičad te fu̇lèdèt  ⁊ halgas meǵ  Niſſad== ==meg te zèmèidèt  ⁊ laſſad meǵ mv̇ p[o]uztolatonkat ⁊ a· varast  kin hiuattatot te== ==nèuèd  Mert nē mv̇ igazolatinkban tèrièzto̗nc le onzollatokat te orćad èlo̗t  dè te Daniel ꝓpheta ſoc irgalmazatidban 
Dan	9	19	Halgas meg  vrā  ⁊ èngèzteltèſſèl== ==meg  vram  fu̇gèlmèzièd  vrā  ⁊ tegèd  Nè keſſèl tenē ertèd  mv̇ iſtèno̗nc  Mert te nèuèd hiuattatot è · varoſon ⁊ te== ==nepèden 
Dan	9	20	Mikor megzolnec  ⁊ imadkoznā  ⁊ vallanam èn bu̇nimèt ⁊ èn nepèmnèc  Iſr̄lnèc bu̇nit  hol le tèrièztènē èn onzollatimat èn iſtènēnèc zèmele èlo̗t èn iſtènēnèc ſcēt hegeiert 
Dan	9	21	Meg èn bèzellettèm èz imadſagban  Ime  gabrièl ferfiu  kit kèzdètbèn lattam vala a· latatban  hamar rèpo̗luē illète èngemèt èſti aldozatnac idèien 
Dan	9	22	⁊ taneita èngemèt  ⁊ bèzelle ènnèkem  Es mōda  Danièl  ma azert io̗ttèm ki  hog taneitanalac tegedèt  hog èrtèned ·
Dan	9	23	te onzollatidnac kèzdètito̗l== ==foguā ment ki è · bèzed  èn kèdeg io̗ttèm  hog meg ièlentènem tenèked  mert aieitatoknac vag ferfia  Te kèdeg fu̇gèlmèzièd è · bèzet  ⁊ èrčèd meg è · latatot 
Dan	9	24	a· hètuèn hètèc meg ru̇uido̗ltèc te nepèden ⁊ te ſcēt varoſodon  hog meg vegèztètnec a· to̗rueń to̗res  ⁊ vegèt vegen a· bu̇n  ⁊ èltorlèttèſſec a· hamiſſag  ⁊ èlhozattaſſec az o̗ro̗c igaſſaǵ  hog bètèllèſeggec a· latat ⁊ a· ꝓphecia  ⁊ [a · latas] meǵ kènèttèſſec ſcènteknèc ſcènte 
Dan	9	25	Tuggad azert  ⁊ èlmeddèl fu̇gèlmèzièd a· bèzednèc ki menètito̗l fogua  hog èſmeg megrakattatic Ihr̄lm  xp̄c vèzèriglèn hèt hètèc ⁊ o̗tuèn kèt hètèc leznèc  ⁊ èſmeg megrakattatic Ih[l]r̄lm  vćak ⁊ kofaloc idèknèc nèhèſſegibèn 
Dan	9	26	Es hatuan kèt hèt  hètèc utan meg o̗lèttètic xp̄c  ⁊ nē lezē o̗== ==nepe  ki o̗tèt meg tagatta  ⁊ a· varuſt ⁊ a· ſanctuariomot èl tekozla a· nep o̗ io̗uèndo̗ vèzèreuèl  ⁊ o̗ uegèzète puztolat  Es a· hadnac vege utan allaptatic a· puztolat 
Dan	9	27	Meg èro̗ſeiti kèdeg a· fogadaſt ſoc hètèkbèn  eg a· hètèknèc ko̗zèpibèn megfogatkozic hoſtʼa ⁊ aldozat  ⁊ a· tp̄lomban [le] lezē a· puztolatnac vndoklatʼtʼa  Es mēd a· megto̗kellètiglèn ⁊ vegiglèn megmarad a· puztolat 
Dan	10	1	Ciruſnac  perſayac kirala orzaglatʼtʼanac harmad èztèndèiebèn Ige ièlentètet Danièlnèc  ki nèuèztètet== ==vala Baltazarnac  nag ige ⁊ nag èroſſeǵ  Es megèrtem a· bèzet  mert èrtèlem kellèmèteſſeg a· latatban 
Dan	10	2	Az napocban èn  Danièl  gazolkodom vala harom hètèknèc napiban 
Dan	10	3	keuanatus keńèrèt nem o̗ttèm  ⁊ hus ⁊ bor èn zamon bè== ==nem ment  dè ingèn kènèttèl ſem kènèttèttèm meg  mignem bètèllèſednenèc harom hètèknèc napi 
Dan	10	4	A· huzad== ==napon kèḍ [kènèttèl] ⁊ az èlo̗ honac xiiij  napiā valec a· nag folo mèllèt  ki mondatic tigriſnèc 
Dan	10	5	⁊ felèmèlem èn zèmèimèt  ⁊ latec  Es ime eg== ==ferfiu  ruhaztatot lèn ruhackal ⁊ o̗ farčoki megzoreitattac fenes arańńal 
Dan	10	6	⁊ o̗ tèſte monnal Criſolitus  ⁊ o̗ orcaia monnal villamatnac [orcaia] zèmele  ⁊ o̗ zèmèy ment Daniel ꝓph'a ego̗ lampas · ⁊ o̗ kariay ⁊ mèlle alab labaiǵlan monnal fenlo̗ èrćnèc zèmele  Es o̗ bèzedenèc zozatʼtʼa mēt ſokaſſagnac zozatʼtʼa 
Dan	10	7	èn kèdeǵ  Danièl  ènen magam latam è · latatot  Valobizoń a· ferfiac  kic èn vèlèm valanac  nem latac  dè igē nag felèlem eſet vala o̗ reiaioc  ⁊ èl futanac rèitekbè 
Dan	10	8	èn kèdeg ènen magam meghagattatuam  latam è · nag latatot · ⁊ nē marada meg èn bènnèm èro̗ſſeg  dè èn zèmelem ⁊ · megvaltoztatec èn bènnèm  ⁊ megèro̗tlèno̗lec  dè ſem marada èn bènnèm valami èro̗ 
Dan	10	9	Es hallam o̗ bèzedenèc zauat  ⁊ haluan fekzec== ==vala zomoroduā èn orcamon  ⁊ èn zèmelem [vala] eggèſo̗lt== ==vala fo̗ldho̗z 
Dan	10	10	Es ime  kèz illète èngemèt · fel èmèle èngemèt èn tèrdèimrè ⁊ èn kèzèmnèc vyaira ·
Dan	10	11	⁊ monda ènnèkem  Danièl  aieitatoſſagoknac ferfia  èrčèd az igekèt  mellèkèt èn bèzellec tenèked · ⁊ al fel igazoluā  Es ma èrèztettèm te hoziad  Es mikor mondotta== ==uolna ènnèkem è · bèzedet  fel allec [rèkèztuē] rezkètuen 
Dan	10	12	⁊ mōda ènnèkem  Danièl  Ne akarih felned  mert az èlo̗ naptol fogua  kibèn vèted te zu̇uèdèt èrtèlemrè  hog temagadat getrèned te iſtènednc̣ zèmele èlo̗t  meghallattattanac te igeid  ⁊ èn io̗ttèm te bèzedidert 
Dan	10	13	Perſayac orzaganac kèdeg fèdèlme èllènt allot ènnèkem huzō eg napocban  Es ime Michal  eg az èlo̗ fèdèlmèc ko̗zzo̗l  io̗uo̗ èn ſègedèlmèmrè  ⁊ èn ottan maradec Perſayac kirala mèllèt 
Dan	10	14	Io̗uec kèdeg  hog taneitanalac tegedèt  mellèc io̗uèndo̗c legènèc te nepèdnèc az utolſo napocban · mert meg è · latas èlhoziabeitatic napokra 
Dan	10	15	Es mikor bèzellène ènnèkem illèn nèmo̗ igekèt  lè èrèztem èn zèmelemèt a· fo̗lrè  ⁊ vèztèglec 
Dan	10	16	Es ime  monnal èmber fianac zèmele illète èn aiakimat · ⁊ meg ńituā èn zamat  zolec · ⁊ mōdec o̗nèki  ki al== ==uala èn èllènem  èn vram  te lataſodbā megfèſlètenèc èn izim  ⁊ èn bènnèm ſem eg èro̗ nē marada 
Dan	10	17	Es mikeppèn zolhat èn vrānac zolgaia èn vrāmal  Sem eg èro̗ nē maradot èn bènnèm  dè èn leleklètem ⁊ · bèrèkèztètic 
Dan	10	18	Azert èſmeg illète èngemèt mōnal èmbernèc lataſa  ⁊ megbatoreita èngemèt 
Dan	10	19	⁊ monda  Ne akarih felned  aieitatoknac ferfia  Bekeſeg tenèked  Batoroggal meg  ⁊ leg èro̗s  Es mikor bèzellène èn vèlèm  megelèmedem · ⁊ mondec  Zol  èn vram  mert megbatoreital èngemèt 
Dan	10	20	Es mōda  Nemdè tudod ė  mirè io̗ttèm te hoziad  Es ma megfordoloc  hog vyuyac a· perſayac fèdèlme èllèn  Mert ⁊ mikor ki mennec  ièlenec a· go̗ro̗go̗c fèdèlme [è] io̗uen 
Dan	10	21	Valobizoń meghirdètem tenèked  mel ki ièlentètet igaſſagnac iraſiban · ⁊ ſenki ninčèn èn Daniel ꝓph'a ſègedèlmèm mend èzekbèn  hanem čac Michal  tu̇ fèdèlmtec 
Dan	11	1	EN kèdeg Medoſi Darius kiralnac èlo̗ èztèndèiebèn [allo] alloc== ==vala  hog megbatorodnec  meg èro̗ſeitètnec 
Dan	11	2	Es ma igaſſagot hirdètec tenèked  Es ime  meglèn harom kiraloc allapnac Perſidyaban  ⁊ a· negèd kazdagſagockal medenec felet igen megkazdagoltatic  Es mikor meghatalmazandic o̗ kazdaǵſagiban  rezzèzti o̗ èllène go̗ro̗go̗knc̣ orzagat 
Dan	11	3	Felkèl kèdeg èro̗s kiral  ⁊ vralkodic ſoc hatalmackal  ⁊ tezi  mel kellètèndic o̗ nèki  [èlo̗tto̗]
Dan	11	4	Es mikor allapandic  megto̗rèttètic o̗ orzaga  ⁊ oztatic meńnèc neg zèlebè  dè nē o̗ maradekiban  ſem vralkodot annac hatalma zerēt  ki vralkodando  Mert megzaggattatic o̗ orzaga ku̇uo̗l valokra  ⁊ · azoktol megvaluā 
Dan	11	5	Es megbatorodic delzègi kiral  ⁊ o̗ fèdèlmibo̗l hatalmazic o̗ èllène  ⁊ vralkodic hatalōmal  Mert ſoc o̗ vralkodatʼtʼa 
Dan	11	6	Es az èztèndo̗knc̣ vege utā megeggèſo̗ltètnèc  Es delzèǵi kiralnenac leańa io̗ ezſèknèc kiralahoz baratſagot tenni  ⁊ nē valhata o̗ kariainac èroſſeget  ſem allapic== ==meg o̗ magzatʼtʼa  Es o̗ èl adattatic  ⁊ kic èl hoztac o̗tèt  O̗ ifiay  ⁊ kic megbatoreitʼac== ==vala o̗tèt idècbèn  [Es]
Dan	11	7	Es megallapic o̗ gu̇kèrenèc nèmzeſebo̗l== ==ualo plantalas · ⁊ io̗ hadbol · ⁊ bè megen ezfèk kiralanac videkebè  ⁊ vizha eltèttètic azockal  ⁊ megńèri 
Dan	11	8	A· felet o̗ iſtènekèt ⁊ baluańokat ⁊ arańnac ⁊ èzuſtnèc dragalatus èdeńit foguā vizi egiptomba  O̗ hatalmazic ezfèk kirala èllèn ·
Dan	11	9	⁊ ezfèknèc kirala bèmegē az orzagba · ⁊ megfordol o̗== ==fo̗ldebè 
Dan	11	10	O̗ fiay keḍ meg rezzèztètnèc · [re] ⁊ nag ſèrègeknèc ſokaſſagat gu̇itic egbè  ⁊ io̗ ſiètèlmèzuen ⁊ arraduan · ⁊ megfordol · ⁊ megrezzèztètic  ⁊ viu o̗ èrèieuèl 
Dan	11	11	Es megrezzèztètuen ezfèknc̣ a· megmondot kirala ki megen  ⁊ viu ezfèk kirala èllèn  ⁊ kezeit igen nag ſokaſſagot  ⁊ a· ſokaſſaǵ adattatic o̗ kèzebè ·
Dan	11	12	⁊ megfogia a· ſokaſſagot · ⁊ felmagaztatic o̗ zarua  ⁊ ſoc èzerekèt èit== ==le  dè nē hatalmazhatic 
Dan	11	13	Mert meǵfordul ezfèknèc kirala  ⁊ ſokaſſagot kezeit  naggal nagobba[ka]t  hog nē az èlo̗t  ⁊ idèknèc ⁊ èztèndo̗knèc vegebèn io̗ ſiètèlmèzuē nag ſèrèggèl ⁊ igē nag== ==kazdagſagockal 
Dan	11	14	Es az idèkbèn ſokan tamadnac delzèg kirala èllèn  ⁊ te to̗ruen to̗ro̗ nepèdnèc fiay felmagaztatnac  [b] hog bèto̗lčec è · latatot  ⁊ le eſnèc ·
Dan	11	15	⁊ io̗ ezſèknèc kirala  ⁊ egbè gu̇iti a· rakaſt  ⁊ megvezen èro̗s ko̗falos [v] varoſokat  ⁊ delzègnèc kariay nem zènuèdic  ⁊ fel tamadnac o̗ valaztotti èllènt allani  ⁊ nē lezen èroſſeǵ 
Dan	11	16	Es io̗uen tezen o̗ raita o̗ akaratʼtʼa Daniel ꝓph'a zerent  ⁊ nē lezen  ki allon o̗ orcaia èllèn  Es allapic a· fenes fo̗ldo̗n  ⁊ megèmeztètic o̗ kèzebèn 
Dan	11	17	⁊ vèti o̗ orcaiat  hog io̗iō̗ o̗ mēden orzagat megtartani  ⁊ igazakat tezen o̗uèle  ⁊ nèmbereièknèc leańat agga o̗nèki  hog èl fordeha azt · ⁊ nē allapic mėg  ſem lezen azė 
Dan	11	18	[E] Es fordeitʼa o̗ orcait zigètekrè  Es ſokakat vezen meg · megzo̗ntèti a· fèdèlmèt o̗ bozzoſagibol · ⁊ o̗ bozzoſaga o̗ bèleie fordol 
Dan	11	19	Es fordeitʼa o̗== ==orcaiat o̗ fo̗ldenèc hatalmaba  ⁊ le èſic  ⁊ megto̗ri  [o̗tèt] ⁊ nē lelèttètic meǵ 
Dan	11	20	⁊ al o̗ hèlen az igen gonoz ⁊ meltatlan kirali ekeſſeggèl  ⁊ kèuès napokbā megto̗rèttètic  Es nē haragban  ſem hadban ·
Dan	11	21	⁊ o̗ hèlen allapic az [igē] vtalatus  ⁊ nē adatic o̗nèki kirali tizteſſeǵ · ⁊ io̗ titkon  ⁊ meguezi az orzagotʼ čalardſaggal ·
Dan	11	22	⁊ a· viuonac kariay ki uiutatnac o̗ orcaitol  ⁊ megto̗rèttètnèc  A· felet ⁊ a· bekeſegnèc hèrćège 
Dan	11	23	a· baratſagoc vtā alſagot tezē o̗uèle  ⁊ felmegē  ⁊ meggo̗zi kèuès neppèl 
Dan	11	24	⁊ bèmegen a· bo̗uo̗lko̗do̗ ⁊ az kazdag varoſokba  Es tezi  mellèkèt o̗ atʼtʼay nem to̗ttènèc · ⁊ o̗ zu̇lèinèc atʼtʼay  Ragadozatʼokat ⁊ fozlatot  ⁊ o̗ èro̗ſſego̗ gondolati èllèn tart tanalčot · ⁊ èz idèiglèn ·
Dan	11	25	⁊ fel rezzèztètic o̗ felèlme ⁊ o̗ zu̇uo̗ delzèg kirala èllèn nag ſèrègbèn  Es delzèg kirala hadba rezzèztètic ſoc ſègedèlmèckèl ⁊ igen èro̗ſſèckèl · ⁊ nē alhatnac · mert tanalčokat tartnac o̗ èllène 
Dan	11	26	⁊ keńèrèt eznèc o̗ uèle  ⁊ meǵto̗ric o̗tèt  ⁊ o̗ hada megńomoreitatic  ⁊ le èſnc̣ o̗ ſoc gondolati 
Dan	11	27	⁊ a· kèt kiraloknac zu̇uo̗c eg lezen  hog gonozol tegènèc  ⁊ eg aztalnal bèzelnèc hazugſagot  ⁊ nē [h] haznalnac  mert meg a· vegèzèt egèb u̇do̗rè 
Dan	11	28	Es megfordol o̗ fo̗ldebè ſoc kazdagſagockal · ⁊ o̗ zu̇uo̗ a· ſcēt teſtamentom èllèn  ⁊ tezē  ⁊ megfordol o̗ fo̗ldebè 
Dan	11	29	zerzet v̇do̗bèn  ⁊ megfordol  ⁊ io̗ delzègrè · ⁊ az utolſo [nèm] nem lezē egènlo̗ az èlo̗lſo̗uèl 
Dan	11	30	Es io̗nèc o̗reiaia haromzer èuèzo̗s haioc ⁊ a· romayac  ⁊ meguèrèttètic  ⁊ megfordol  ⁊ meltatlankodic a· ſanctuariūnac teſtamētoma èllèn  ⁊ tezē  ⁊ megfordol  ⁊ gondol azoc èllèn  kic meghattac a· ſanctuariumnac teſtamētomat 
Dan	11	31	⁊ karoc o̗ bèlo̗llo̗ allapnac  ⁊ megferteztètic o̗ bèlo̗llo̗ èro̗ſſegnc̣ ſāctuarioma  ⁊ a· to̗kellètes aldozat èluetèttètic · ⁊ adattatnac az vndoklatoc puztolatba 
Dan	11	32	⁊ a· hamiſſac teſtamētomot haſonlnac čalardſagoſt  O̗ iſtènet tudo nep kèdeg ńèr  ⁊ tezen 
Dan	11	33	⁊ a· nepèkbèn tanoltʼac ſokakat taneitnac  ⁊ to̗rbèn èſnèk le ⁊ langbā ⁊ fogſagbā ⁊ napoknac ragadozatʼtʼaban 
Dan	11	34	Es mikor le èſèndnèc · felèmèltètnèc kičenèd ſègedèlmèl  ⁊ ſokan eggèſo̗lnèc o̗uèle čalardſagoſt 
Dan	11	35	Es a· tanoltacbol le èſnèc  hog meg oluaztaſſanac  ⁊ megko̗to̗ztètnc̣  ⁊ megfèiero̗ltètnèc a· zerzet idèiglèn · mert meg egèbnèmo̗ v̇do̗ [vagon] lezen 
Dan	11	36	⁊ a· kiral o̗ akaratʼtʼa Daniel ꝓph'ạ zerent tezen  ⁊ fel èmèltètic  ⁊ felmagaztatic menden iſtèn èllèn  ⁊ iſtènec iſtène èllèn nagokat zol  ⁊ viſèltètic  miglèn bètèllèſeggec a· haraǵ  Megtetèttètet kèdeg a· vegèzèt 
Dan	11	37	⁊ o̗ atʼtʼainac iſtènet nē viuya ki  Es lezē nèmberièknèc keuāſagibā  ⁊ ſem eg iſtèneckèl nem gondol  ⁊ mert mendenec èllèn tamad 
Dan	11	38	Moabnac kèdeg iſtène o̗ hèlen tizteltètic  ⁊ az [iſt] iſtènt tizteli  kit o̗ atʼtʼay nē tuttanac  arańńal ⁊ èzu̇ſtèl ⁊ dragalatus ko̗uèl ⁊ dragalatus vagockal 
Dan	11	39	⁊ tezi  hog meg èro̗ſo̗ho̗ Moazimot idègen iſtènnèl  kit èſmèrt  ⁊ megſokaſeitʼa a· dičo̗ſeget  ⁊ ad nèki hatalmat ſokakban  ⁊ a· fo̗ldèt megoztʼa halalatoſt 
Dan	11	40	Es a· megzerzet v̇do̗kbèn viu o̗èllène Delzègnèc kirala  ⁊ io̗ o̗èllène mōnal vèz [ef] ezfèknèc kirala zèkèrèckèl ⁊ louagockal ⁊ nag haiockal  ⁊ bèmegē a· fo̗ldèkbè  ⁊ megto̗ri o̗kèt  hog altal mennē 
Dan	11	41	⁊ meghal a· dičo̗ſeges fo̗ldo̗n  ⁊ ſokac èſnèk le  Čac èzec zabadolnac meg keḍ o̗ kèzebo̗l  Edom ⁊ Moab ⁊ Amon fiainac fèdèlmi 
Dan	11	42	⁊ èrèzti o̗ kèzet fo̗ldèkrè  ⁊ egiptomnac fo̗ldo̗ èl== ==nem fut 
Dan	11	43	⁊ vralkodic o̗ kenčin  arańnac ⁊ ėzu̇ſtnèc ⁊ egiptōnac mendē dragalatoſin  ⁊ Libian ⁊ Ethiopian megē altal 
Dan	11	44	⁊ o̗ hire meghaboreitʼa o̗kèt napkèlètro̗l ⁊ napńugatrol  ⁊ io̗ nag ſokaſſaggal  ⁊ megto̗r  ⁊ meg o̗l ſokakat 
Dan	11	45	⁊ tezi o̗ ſatorat Aphedomon  tèngerec ko̗zo̗t a· fenes ⁊ ſcēt hegē  ⁊ io̗ mend tètèieiglèn · ⁊ ſenki nem ſègel o̗nèki 
Dan	12	1	AZ v̇do̗bèn kèdeg feltamad Michal nag fèdèlm  ki al te nepèdnèc fiaiert  Es io̗ v̇do̗  mel ſonha nem volt attol== ==foguā  kibèn nèmzètec kèzdettèc[vala] lenni  mend az idèiglèn  Es az v̇do̗bèn megzabadol te== ==nepèd  menden  ki lelèttètèndic èz elèt ko̗ńuebèn megirattatotnac 
Dan	12	2	Es ſokac azoc ko̗zzo̗l  kic èl alutʼtʼac fo̗ldnèc poraban / fel ebrèdnèc  nemelʼlʼèc o̗ro̗c elètrè  nemellèc bozzoſagra  hog laſſanac mendenha 
Dan	12	3	Kic kèdeg tanoltac lèndnèc  fenlnèc mōnal firmamentomnac feneſſege  Es kic igaſſagra ſokakat taneitandnac  mōnal čillagoc o̗ro̗cko̗l valo o̗ro̗kſegbèn 
Dan	12	4	Te kèḍ  Danièl  rèkèzd== ==bè è · bèzedekèt  ⁊ zegèzièd [bè] meg a· ko̗ńuèt  a· zerzet idèiglèn ſokac èlmeńnèc  ⁊ ſoc keppèn valo lezē a· tudomań 
Dan	12	5	Es èn  Danièl  latec · ⁊ ime mōnal egèb== ==kètto̗c alnac== ==vala  eggic è· fèlo̗l a· folonac [p] martʼan  ⁊ maſic mas fèlo̗l a· fo̗lonac mas martʼan 
Dan	12	6	Es mōda a· ferfiunac  ki lèn ruhakba [r] o̗lto̗zo̗t  ki al== ==uala a· folonac vizèin  Miglèn lezē è · čudaknac vege ·
Dan	12	7	⁊ hallam a· ferfiat  ki o̗lto̗zo̗t== ==uala lèn ruhackal  ki al== ==uala a· folonac vizèin  Mikor felèmèlte uolna o̗ iogiat ⁊ o̗ ballat meńbè  ⁊ èſko̗t== ==uolna az o̗ro̗cko̗l elo̗rè · mert  v̇do̗ ⁊ idèc ⁊ v̇do̗nèc fèle  Daniel ꝓph'a Es mido̗n bètèllèſedèndic ⁊ ſcent nep kèzenèc èlhimleſe  bètèllèſednèc mend èzec 
Dan	12	8	Es èn hallam  ⁊ nē èrtem · mondec  En vrā  mi lezē èz utan 
Dan	12	9	Es monda  Meńń== ==èl  Danièl  mert bèrèkèztettec  ⁊ megiègzett[e]èc è bèzedec a· zerzet idèiglèn 
Dan	12	10	Megvalaztatnac  ⁊ megfèiero̗ltètnèc  ⁊ ſokac megbizońoltatnac monnal tu̇z · ⁊ kègetlènec kègetlèno̗l mv̇uèlkednèc · ⁊ nem èrthètic menden kègetlènec  Valobizoń tanoltac meg èrtic 
Dan	12	11	Es az v̇do̗bèn  mikor èluetèttètèndic a· to̗kellètes aldozat  ⁊ vèttètèndic az vndokſaǵ a· puztolatban  èzer kètzaz kilènczaz napoc 
Dan	12	12	Bodog  ki meg varia  ⁊ iutand èzer haromzaz xxxij napokra 
Dan	12	13	Te kèdeg meńń== ==èl a· vegèzètes zerzeſrè · ⁊ megńuǵozol · ⁊ allapol te ńugolmadbā napoknac vegebèn  èz èddeglèn Danièlt az Heberec ko̗ńuebèn oluaſtuc · az egèbèc  mellèc mondandoc è · ko̗ńo̗nèc vegeiglèn  Theodocius zerzeſebo̗l vėtèttènèc ki 
Dan	13	1	VAla ferfiu babilloniabā lakozo  Ioachim nèuo̗ 
Dan	13	2	⁊ uo̗n fèlèſeget Suſāna nèuo̗t  Elchienac leańat  igen zepet ⁊ iſtènt felo̗t 
Dan	13	3	O̗ zu̇lèy kèdeǵ  mert igazac valanac  taneitac o̗ leańokat Moyſeſnèc to̗rueńe zerēt 
Dan	13	4	Ioachim kèḍ igen kazdag== ==vala · ⁊ vala nèki gimo̗lč kèrte rokon o̗ hazahoz · ⁊ o̗ hoziaia gu̇lèkeznèc vala a· ſidoc azert  mert mēdeneknèl tiztelèndo̗b uala 
Dan	13	5	Es zerzèttèttenèc kèt ven birac az èztèndo̗[c]bē  kikro̗l bèzellet vr · mert  babilloniabol hamiſſag ki mēt a· vėn biraktol  kic lattatnac== ==vala a· nepèt birnioc 
Dan	13	6	èzec gakorlac== ==vala Ioachimnac hazat  ⁊ io̗nèc vala o̗ hoziaia mendenec  kic itelètet valnac vala 
Dan	13	7	Mikor kèdeg a· nep megfordolt== ==uolna del utā  Suſāna bèmegē== ==uala  ⁊ iar== ==uala o̗ ferienèc gimo̗lč kèrtebèn 
Dan	13	8	Es latʼtʼac vala o̗tèt a· uenec egmenden napon bèmenètte ⁊ te== ==ſ== ==toua iaratta  ⁊ gerièdenec o̗ keuanſagara 
Dan	13	9	Es èl fordeitac o̗ èrtèlmekèt  ⁊ lehaitac o̗ zèmekèt  hog== ==ne latnac meńńèt  ſe èmlèkeznenèc== ==meg igaz itelètekro̗l ·
Dan	13	10	mert monnon megſèphettèttèc== ==vala o̗== ==zèrèlmeuèl  ⁊ nē ièlentetʼtʼec vala meg egmaſnac o̗== ==ſèrèlmekèt 
Dan	13	11	Mert altalkodnac== ==vala megièlentèni egmaſnac o̗ keuanſagokat  akaruā o̗uèle zèrkenni 
Dan	13	12	⁊ alnalkodnac== ==vala egmendē== ==napon  zorgalmazatoſt o̗tèt latnioc  Es mōda eggic a· maſiknac 
Dan	13	13	Meńńo̗nc haza  mert èbednèc idèie vagon  Es ki menuē èlualanac egmaſtol 
Dan	13	14	Es mikor èlmētèc== ==volna  meg egbè io̗uenc̣  ⁊ egmaſtol azon okon kèrdezkednèc== ==vala  megvallac o̗ keuanſagokat  Es tahat ko̗zo̗nſeges v̇do̗t zerzenèc  mido̗n o̗tèt o̗no̗n maganac lelhètnec 
Dan	13	15	Lo̗n kèdeg  mikor alkolmas napot alnalkoduā iègzènenèc  bèmene nemel v̇dō̗  mikent tegnap ⁊ harmadnap čac kèt zolgálo leańockal  ⁊ akara megmoſdani a· gimo̗lč kèrtbè̄  Daniel ꝓph'a mert heu vala ·
Dan	13	16	⁊ nē vala ot valaki a· kèt èl rèitezet vento̗l megvaluā  ⁊ nezic== ==vala o̗tèt 
Dan	13	17	Monda azert a· leańoknac  Hoziatoc ènnèkem olait ⁊ zappanban gartot keſſeget  ⁊ a· gimo̗lč kèrtnèc aitoit tegetec== ==bè  hog moſgam meg 
Dan	13	18	⁊ ugan to̗nèc  mikent parančolt== ==uala  ⁊ bèteuec a· gimo̗lč kèrtnèc aitoit  Es ki menenèc a· titk aiton  hog hoznac  mellèt parāčolt== ==uala · ⁊ nē tuggac vala bèn lenni az èlrèitezet venekèt 
Dan	13	19	Mikor kèdeg a· leańoc ki mentèc== ==volna  felkèlenèc a· kèt venec  ⁊ o̗ hoziaia futamanac  ⁊ mondanac 
Dan	13	20	Ime  è · gimo̗lč kèrtʼnèc aitoy bèrèkèztèttèc  ⁊ ſenki mu̇nkèt nē lat  ⁊ te keuanſagodban vagonc  Azert èngèg mv̇nèko̗nc · ⁊ zèrkeggèl mv̇uèlo̗nc 
Dan	13	21	kit ha== ==nē akarandaz  tanoſagot mondonc te èllèned · hog teuèlèd eg ifiu volt  ⁊ az okert èrèztettèd te ki a· leańokat te to̗llèd 
Dan	13	22	Es Suſanna ohaitozec  ⁊ mōda  Mendē fèlo̗l getrèlem ènnèkem  Mert ha èzt tèndem  halal lezen ènnèkem  ha kèdeg nem tèndē  nem tauoztatom èl tu̇ kèzètekèt 
Dan	13	23	Dè iob ènnèkem mu̇uèlkedèt== ==nèlku̇l èſnē tu̇ kèzèitekbè · hog nē bu̇nho̗nno̗m vrnac zèmele èlo̗t 
Dan	13	24	Es Suſanna v̇uo̗lto̗ nag== ==zozattal  v̇uo̗ltenèc kèdeg a· venec ⁊ · o̗ èllène 
Dan	13	25	Es oda futamec eg  ⁊ meǵńita a· gimo̗lč kèrtnèc aitoit 
Dan	13	26	Es [mikor] mido̗n a· haznac zolgay hallottac volna a· gimo̗lč kèrtbèn az v̇uo̗lteſt  omlanac az aitora  hog meglatnac  mi az== ==uolna 
Dan	13	27	Mi utā azert a· uenec zolanac  a· zolgal igē altalkodanac  mert illèn bèzed ſonha Suſānarol nē mondatot== ==uoltʼ  ⁊ lo̗n maſod nap 
Dan	13	28	Es mikor a· nep io̗t== ==uolna Ioachimhoz  o̗ feriehez  io̗uenc̣ a· kèt papoc ⁊ tèllèſec alnalkodattal Suſanna èllèn  hog meǵo̗lnec o̗tèt 
Dan	13	29	Es mondanac a· nep èlo̗t  èrèziètec Suſſannahoz  Elchienèc leańahoz  Ioachim fèlèſegehez  ⁊ lègottan bè èrèztec 
Dan	13	30	⁊ io̗uo̗ zu̇lèiuèl ⁊ fiaiual ⁊ rokoniual 
Dan	13	31	Suſanna valobizoń vala igē dragalatus ⁊ zep zèmellèl 
Dan	13	32	Es a· hamiſſac parāčolanac  hog fel fedeztètnec  mert bèfedeztètet== ==vala  hog auag ig elegednenèc meǵ o̗ ekeſſegebè /
Dan	13	33	Sirnac== ==vala azert o̗== ==zolgay ⁊ mendenec  kic èſmèrtec== ==vala o̗tèt 
Dan	13	34	Es felkèlenèc a· kèt papoc a· nepnc̣ ko̗zèpette  vètec o̗== ==kèzekèt [o̗reiaia] fèierè 
Dan	13	35	Ki ſiruā meńbè tʼèkente  mert o̗ zu̇uo̗ vala bitodalmat vallo vrban 
Dan	13	36	Es mōdanac a· papoc  Mido̗n a· gimo̗lč kèrtbèn mu̇no̗n magonc iaronc== ==vala  bèio̗uo̗ èz kèt zolgalo  ⁊ a gimo̗lč kèrtnèc aitoit bèteue  ⁊ a· leańokat ki èrèzte 
Dan	13	37	Es io̗uo̗ eg ifiu  ki èl rèitezet volt  ⁊ vèle eggèſo̗lo̗ 
Dan	13	38	Valobizoń  mikor mv̇ volnac a· gimo̗lč kèrtnèc zegèlètebèn latuan è · hamiſſagotʼ  futāc o̗ hoziaioc  ⁊ latoc o̗kèt egbè zèrkenny  Daniel ꝓph'a
Dan	13	39	Es valobizoń azt nem foghatoc meg  mert èro̗ſb vala nalonknal · ⁊ az aitoc megńituan ki zalada 
Dan	13	40	èzt kèdeg  mikor megragattuc== ==volna  kèrdo̗c o̗tèt  ki uolna az ifiu · ⁊ nē akara nèko̗nc megièlentèni  èz u̇gnèc vagonc tanoy 
Dan	13	41	Es a· ſokaſſaǵ hu̇n nèkic  monnal nepèknèc veninèc · ⁊ birainac · ⁊ halalra karhoztatac o̗tèt 
Dan	13	42	Suſanna kèdeg v̇uo̗lto̗ nag== ==zoual  ⁊ monda  O̗ro̗c iſtèn  ki rèitekeknèc vag èſmèro̗io̗  ki mendenekèt èſmèrz  mi èlo̗t legènèc 
Dan	13	43	te tudod  mert hamis tanoſagot mondanac èn èllènem  ⁊ ime meghaloc · [te tudod] mert èzeknèc ſem eggikèt nē to̗ttèm  mellèkèt èzec alnakol zerzettènèc èn èllènē 
Dan	13	44	Vr kèdeǵ meghalgata o̗== ==zauat 
Dan	13	45	Es micor halalra vitètnec  feltamazta vr az ifiudad gèrmeknèc zèllètet  kinèc nèue Danièl 
Dan	13	46	Es v̇uo̗lto̗ nag zoual  èn tizta vagoc ènnèc vereto̗l ·
Dan	13	47	⁊ mēd a· nep o̗hozia fordoluan mōda  Ki è · bèzed  kit bèzellettèl 
Dan	13	48	Ki mikorō o̗ ko̗zèpettec allana  mōda  Iſr̄lnc̣ balgataǵ fiay  nē itelitec  ſem èſmèritec  a· mel igaz  ig karhoztatʼtʼatoc meg Iſr̄lnc̣ leańat 
Dan	13	49	Fordollatoc itelètrè · mert hamiſ== ==tanoſagot bèzellettèc o̗ èllène 
Dan	13	50	Azert megfordola a· nep ſiètèlmèl  Es mondanac nèki a venec  Io̗y  ⁊ v̇l== ==le mv̇ ko̗zèpetto̗nc  ⁊ mutaſſad== ==meg mv̇nèko̗nc  mēt iſtèn tenèked atta venſegnc̣ tizteſſeget 
Dan	13	51	Es mōda Danièl azoknac  [Va] Valaziatoc èl o̗kèt egmaſtol mèzze  ⁊ meg itelem azokat 
Dan	13	52	Mikor azert meǵoztattanac volna eggic a· maſiktol  hiua eggèt azocbol  ⁊ mōda nèki  Gonoz napoknac agia  Ma te bu̇nid èlio̗tʼtènèc  mellèkèt èlo̗zer mu̇uèlkedeluala
Dan	13	53	iteluē hamis itelètekèt  artatlanokat megńomoreituā · ⁊ artalmaſokat èl èrèztuē  Vr monduā  Artatlant ⁊ igazat meg== ==ne zomoreh 
Dan	13	54	Azert ha ma lattad o̗tèt  mongad azert  minèmo̗ fa alat lattad o̗kèt egbè bèzellèttec  Ki monda  ko̗keń fa alat 
Dan	13	55	Mōda kèdeg Danièl  Iǵazan te fèdrè hazudal  mert ime iſtènnèc angala to̗ruēt veuē o̗to̗llo̗ ko̗zèpet megozt tegedèt 
Dan	13	56	Es azt èl tauoztatuā parančola a· maſt io̗ni · ⁊ monda nèki  Canaannac nèmzète ⁊ nem Iudae  a· zèmel čalt meg tegedèt · ⁊ a· keuanſaǵ fordeitotta èl te zu̇uèdèt 
Dan	13	57	Igèn teztec vala Iſr̄l fiainac · ⁊ azoc feluē zolnac== ==vala tv̇nèktec  Dè Iudanac leańa nem zènuède tu̇ hamiſſagtokat 
Dan	13	58	Azert ma mongad meǵ ènnèkem · mel [fa] fa alat fogad meǵ o̗kèt egbè bèzellèttec  Ki monda  Zilua fa alat 
Dan	13	59	Mōda kèḍ Danièl o̗nèki  Igazā te ⁊ · te fèdrè hazudal  mert im marat iſtènnèc angala  valuā to̗rt  hog tegedèt ko̗zèpet kètte vagion · ⁊ meǵo̗lʼlʼo̗n tu̇to̗kèt 
Dan	13	60	Es ug v̇uo̗lto̗ mēd a· gu̇lèkezèt nag== ==zoual  ⁊ megaldac iſtènt  ki o̗bèle rèmēkedo̗kèt meg zabadeit 
Dan	13	61	Es egèmbè tamadanac a· kèt papoc èllèn  mēt meg go̗zto̗== ==uala o̗kèt Danièl o̗no̗n zaiocbol  hog Daniel hamis tanoſaǵot mon[dottanac]dotta  [volna] Es [egèmbè tamadanac a kèt to̗nèc nèkic] ment gonozol mu̇uèlkettèc== ==vala o̗ fèlec èllèn 
Dan	13	62	hog tennenèc Moyſeſnèc tʼo̗ruene zerēt  ⁊ mego̗lec o̗kèt  ⁊ megzabadola az artatlā ver an== ==napon 
Dan	13	63	Elchias kèdeǵ · ⁊ o̗ fèlèſeǵe Ioachimmal  o̗ ferieuèl  ⁊ o̗ [me] menden rokoniual dičerec iſtènt Suſānaert  o̗ leańokert  mert nē lelèttètet o̗bènne il ektèlèn doloǵ /
Dan	13	64	Danièl kèdeǵ a napſagtol foguan ⁊ touabba nagga lo̗n a nep zèmele èlo̗t |
Dan	13	65	Aſtrages kiral kèdeǵ vèttètec o̗ atʼtʼaihoz 
Dan	14	1	Vala kèdeg danièl kiralnac aztalarol  ⁊ tizteltètet o̗== ==menden barati felet// 
Dan	14	2	Capitulū xiiij  Capitulum xiiij  [e] ES vala a· babilloniaknal baluan Beel nèuo̗  ⁊ ko̗ltètic== ==vala o̗reia eg menden napokban xij arthabe ſemlè ⁊ nèguèn iuhoc · ⁊ hat korſo bor 
Dan	14	3	A kiral kèdeǵ bečo̗li== ==uala o̗tèt  ⁊ megen vala eg menden napon imadni o̗tèt  Valobizoń Danièl imagga vala o̗ iſtènet  Es monda nèki kiral  Mirè nem imadod Beelt 
Dan	14	4	Ki fèlèluē monda annac  Mert nē imadoc kèzzèl alkotot baluańokat · dè èlèuèn iſtènt  ki tèremtette meńńèt ⁊ fo̗ldèt  ⁊ valla menden tèſtnèc hatalmat 
Dan	14	5	Es monda nèki kiral  Nemdè lattatic ė tenèked Beel èlèuèn iſtènnèc  Auag nem latod  meneièkèt ezec ⁊ izic egmenden napon 
Dan	14	6	Es mōda Danièl mèuètuē  Ne teuelgy  kiral  mert èz bèlo̗l ſar ⁊ ku̇uo̗l èrc  ſem ezic valaha 
Dan	14	7	Es megharag[u]uā kiral hiua o̗ papit  ⁊ mōda azoknac  Hanē== ==ha megmondangatoc ènnèkem  ki az  ki meǵėge è · ko̗ltſegekèt 
Dan	14	8	Ha keḍ megmutatangatoc  hog Beel ezi me meǵ èzekèt  Danièl hal meg  mert megkaromlotta beelt  Es mōda Danièl kiralnac  legen te iged zerēt 
Dan	14	9	Valanac kèdeg Beelnèc papi hètuènen fèlèſegekto̗l ⁊ gèrmekdèdekto̗l ⁊ fiaiktol megvaluā  Es io̗uo̗ kiral Danièllèl Beelnèc tp̄lomaba 
Dan	14	10	Es mondanac Beelnèc papi  Ime mv̇ ki mego̗nc  ⁊ te  kiral  vèſſèd az etkèkèt  ⁊ a· bort èlègehèd  ⁊ tegèd bè az aitokat  ⁊  iègezièd== ==meg te gu̇ro̗ddèl 
Dan	14	11	Es mikor bèio̗uèndèz holual  hanē== ==ha megetètuē mendenekèt lelèndèz Beelto̗l  halallal hallonc  auag Danièl  ki hazudot mu̇ èllèno̗nc 
Dan	14	12	Megutallac vala kèdeǵ  mert alkottac vala az aztal alat rèitec bèmenètet  ⁊ azon mennèk== ==vala bè mendenkor  ⁊ meg ezic== ==vala azokat 
Dan	14	13	Lo̗tʼ kèdeg  miutā azoc ki mentèc== ==volna  ⁊ kiral az etkèkèt vète Beel èlèibè  Mert parāčolt== ==vala Danièl o̗ gèrmekinèc  hog hamut hoznanac  ⁊ èlroſtala mend a· tp̄lom zerēt kiral èlo̗t  Es kimenuē bèteuec az aitot  ⁊ kiralnac gu̇ro̗ieuèl megiègezuē èlmenenc̣ 
Dan	14	14	A· papoc kèdeg bèmenenèc eyèl o̗ zokaſoc zerēt ⁊ o̗ fèlèſegec ⁊ o̗ fioc  ⁊ men- Daniel ⁊ mendenekèt mego̗nèc ⁊ megiunac 
Dan	14	15	Felkèle kèdeg kiral igen holual  ⁊ Danièl o̗uèle 
Dan	14	16	⁊ monda kiral  Nemdè èǵezec ė a· iègec  ki fèlèle  ègezec  kiral 
Dan	14	17	Es lègottan mikor meǵ ńitta== ==uolna az aitot  ⁊ nezte== ==uolna kiral az aztalt · ⁊ v̇uo̗lto̗ nag== ==zoual  monduā  Nag vag  Beel  ⁊ ninč te nalad valami alſaǵ 
Dan	14	18	Es mèuète Danièl  ⁊ megtartoztata kiralt  hog bè ne menne  Es monda  Fu̇gèlmèzièd a· pagimenttomot  ki ńomi èzec 
Dan	14	19	Tahat kiral monda  Latʼom ferfiaknac ⁊ nèmberieknèc ⁊ gèrmekdèdeknèc ńomokat  Es megharaguec kiral 
Dan	14	20	Tahat megfoga kiral a· papokat ⁊ o̗ fèlèfegekèt ⁊ fiokat  ⁊ megmutatac nèki az rèitec aitočkakat  mellèken bè mennèc== ==vala  ⁊ meǵ ezic== ==vala  mellèc az aztalon valanac 
Dan	14	21	Mego̗le azert kiral azokat  ⁊ beelt ada Danièlnèc hatalmaba  ki èl do̗ite o̗tèt ⁊ o̗ tp̄lomat |
Dan	14	22	Es vala nag ſarkań a· [Babilloniakna]hèlen  ⁊ a Babilloniaiac tiztelic== ==vala o̗tèt 
Dan	14	23	Es mōda kiral Danièlnèc  Immar nem mondhad  mert èz nē èlèuèn iſtèn  azert imaggad o̗tèt 
Dan	14	24	Es monda Danièl  Én vramat iſtènemèt imadom  mert o̗ èlèuèn iſtèn  èz nē èlèuè̄== ==iſtèn 
Dan	14	25	Te kèdeg  kiral  ag ènnèkem hatalmat  ⁊ èn mego̗lo̗m è · ſarkant to̗r== ==nèlku̇l ⁊ rud== ==nal ku̇l  Es monda kiral · adom tenèked 
Dan	14	26	Vo̗n azert Danièl zurkot ⁊ adèpſet ⁊ zo̗rt  ⁊ egbèfo̗ze  ⁊ alkota falatocba  ⁊ ada a· ſarkańnac zaiaba   ⁊ megzakadoza a== ==ſarkań  Es mōda Danièl  Ime  kit bečo̗ltoc vala 
Dan	14	27	Kit mikor lattac== ==volna a· Babilloniaiac  igē meltatlākodanac   ⁊ egbè gu̇lèkezenèc kiral èllèn · ⁊ mondanac  Kiral ſidoua lo̗t  Beelt megto̗re  a· ſarkant meǵo̗le  o̗ papit ⁊ · meǵo̗le 
Dan	14	28	Es mōndanac  mikor io̗ttèc== ==volna kihoz  Aggad nèko̗nc Danièlt  ki Beelt èluèzte  ⁊ a· ſarkant mego̗le · egèbkent mego̗lo̗nc tegedèt ⁊ te hazadat 
Dan	14	29	Lata azert a· kiral  hog hirtelèno̗l reia omlananac  ⁊ zu̇kſeggèl kenzèretètuē nèkic ada Danièlt 
Dan	14	30	Kic èrèztec o̗tèt az orozlanoknac vèrmebè  ⁊ vala ot hèt napokban 
Dan	14	31	Valo bizoń a· vèrembè̄ valanac hèt [orozla] orozlanoc  ⁊ adatnac== ==vala o̗nèkic egmenden napon kèt tèſtec ⁊ kèt iuhoc  ⁊ dèmaga tahat nē adattattanac o̗nèkic  hog megmarnac Danièlt 
Dan	14	32	Vala kèdeg Abakuc ꝓpheta Iudeaban  ⁊ o̗ fo̗zo̗t vala etkèt  ⁊ apreitot== ==vala kenèrèt az èdeńbè  ⁊ megen vala a· mèzo̗bè  hog vinne aratoinac 
Dan	14	33	Es monda vrnac angala Abakuknac  Vid èz [èb]èbèdet  kit vallaz  Babilloniaba Danièlnèc  ki vagon az orozlanoknac vèrmebè̄ 
Dan	14	34	Es mōda Abakuc  Vram  babilloniat nē lattam  ⁊ a· vèrmet nem tudom 
Dan	14	35	Es raǵada o̗tèt vrnac angala o̗ tètèien  ⁊ viue o̗tèt o̗ fèienc̣ fu̇rtin  ⁊ vète o̗tèt Babilloniaba a· vèremrè o̗ zèllètenèc hirtèlènkedètebè  Daniel
Dan	14	36	Es v̇uo̗lto̗ Abakuc  mōduā  Danièl  iſtennc̣== ==zolgaia  vegèd èz èbedet  mellèt iſtèn èrèztet tenèked 
Dan	14	37	Es monda Danièl  Vrā iſtèn  megèmlèkeztèl èn rollam  ⁊ nē hattad meg tegedèt zèrèto̗kèt 
Dan	14	38	Es felkèluen Danièl euec  Valobizon iſtènnèc angala Abakukot igē hamar meǵo̗ hèlen teue ·
Dan	14	39	Io̗uo̗ azert kiral a hètèd== ==napō  hog ſiratna Danièlt  Es io̗uo̗ a vèremhez  ⁊ bètèkente  És ime  Danièl v̇l== ==uala az orozlanoc ko̗zèpet 
Dan	14	40	Es kiral nag== ==zoual v̇uo̗lto̗  monduan  Nag vag  Danièlnèc vra iſtène  ⁊ ki uona o̗tʼèt a· vèrembo̗l 
Dan	14	41	Valobizō azokat  kic o̗ uèzedèlmenèc okay valanac  bè èrèzte a· vèrembè  ⁊ eg== ==pillantatbā o̗nō̗ èlo̗tto̗ meǵmarattatanac 
Dan	14	42	Tahat kiral monda  Menden fo̗ldo̗n lakozoc fellec Danièlnèc iſtènet · mert o̗ zabadeito ⁊ v̇duo̗zeito̗  teuē ièlenſegekèt ⁊ čudakat meńńen ⁊ fo̗ldo̗n  Ki megzabadeitotta Danièlt az orozlanoknac vèrmebo̗l  čupa o̗nō̗ maga dičertèſſec /
Oz	1	1	Vrnac igeie  mel lo̗t Ozeaſhoz  beri fiahoz  Ioſienac  Ioatannac  Achaſnac  Ezechiaſnac  Iuda kiralanac napiban  ⁊ Ieroboamnac  Ioatannac  Ioas fianac  Iſr̄l kiralinac napiban 
Oz	1	2	Zolaſnac kèzdète vrnac Ozeaſban  Es mōda vr Oſe[e]aſnac  Meń èl  ⁊ veg temagadnac parazna fèlèſeget · ⁊ alkos temagadnac Ozeas parazna fiakat · mert paraznalkoduā èl paraznalkodic fo̗ld vrtol 
Oz	1	3	Es èlmene  ⁊ veue Gomert  Debalaimnac leańat  ⁊ foga  ⁊ zu̇lo̗ nèki fiat ·
Oz	1	4	⁊ mōda vr o̗nèki  Hyad o̗ nèuet Iezraèlnèc · mert meglèn kèuèſènne  ⁊ meglatom Iezraèlnèc veret Iezraèlnèc hazaban  ⁊ megńugotom Iſr̄l hazanac orzagat 
Oz	1	5	Es an== ==napon megto̗ro̗m Iſr̄lnèc yet Iezraèlnèc vōlgebèn 
Oz	1	6	Meges foǵa  ⁊ zu̇lo̗ leant  ⁊ mōda nèki  Hyad o̗ nèuet  Irgalmaſſag== ==nalku̇l  mert nem toldoc touabba irgalmaznom Iſr̄l hazanac  dè èlfèlèdkezuen èlfèlèdem o̗kèt 
Oz	1	7	Es Iuda hazanac irgalmazoc  ⁊ meǵ zabadeitom o̗tèt o̗ vraban iſtènebèn · ⁊ nē zabadeitom meǵ o̗tèt ybèn ⁊ to̗rbē ⁊ hadban ⁊ louacban ⁊ louagokban 
Oz	1	8	Es elèmtète  ki vala irgalmaſſag== ==nalku̇l | Es foga  ⁊ zu̇lo nèki fiat 
Oz	1	9	⁊ monda  Hyad o̗== ==nèuet  nem èn nepèm · mert tu̇ nem èn nepèm · ⁊ èn nem lezec tv̇ iſtèntec 
Oz	1	10	Es lezen Iſr̄l fiainac zama monnal tèngernèc fo̗uèńe  ki mertek[l]== ==nèlku̇l vagon  ⁊ nē zamlaltatic meg · ⁊ lezē a· hèlen  hol mōdatic nèkic  tv̇ nē èn nepèm  ⁊ mōdatic nèkic  ėlo̗ iſtènnc̣ fiay 
Oz	1	11	⁊ egbè gu̇itètnèc Iudanac fiay ⁊ Iſr̄lnc̣ fiay egèmbè  ⁊ vètnèc o̗ magoknac eg== ==fo̗t  ⁊ felmennèc a· fo̗ldro̗l  mert nag Iezraèlnèc napia 
Oz	2	1	Mongatoc tv̇ atʼatoc fiainac  Tu̇ èn nepèm · ⁊ tu̇ hvgtoknac  irgalmaſſagot ko̗uèttètet |
Oz	2	2	Itelletec tv̇ ańatokat · itelletec · mert o̗ nem èn fèlèſegem · ⁊ èn nē o̗ ferie  Vege èl o̗ paraznaſagit o̗ orcaia èlo̗l · ⁊ to̗rueń to̗reſit o̗ èmlèinèc ko̗zèpibo̗l ·
Oz	2	3	Netalātal megfoziam o̗kèt mèzeitèlènē · ⁊ allaptaſſam o̗tèt mèzeitèlènē o̗ zu̇lètètenèc napia zerēt · ⁊ vèſſèm o̗tèt monnal kiètlènt · ⁊ allaptaſſam o̗tèt mōnal vt== ==nalku̇l valo fo̗ldèt · ⁊ mèǵo̗llèm o̗tèt zomiuſaggal ·
Oz	2	4	⁊ o̗ fiainac nem irgalmazoc · mert paraznaſagnac fiay ·
Oz	2	5	mert o̗ ańńoc paraznalkodot  èlmegec èn zèrèto̗im vtā · kic meg aggac ènnèkem èn [ke] keńèrimèt · ⁊ èn vizèimèt ⁊ èn gapiumat ⁊ èn lènemèt ⁊ èn olaiomat · ⁊ èn vènėrekemèt 
Oz	2	6	Azert ime èn megſo̗ueńezem te vtaidat tu̇uiſſèckèl · ⁊ bèrèkèztē o̗tèt maceriaual  ⁊ o̗ o̗ſuèńit nē leli meǵ 
Oz	2	7	⁊ ko̗uèti o̗== ==zèrèto̗it  ⁊ nē foglalla== ==m̄g o̗kèt  Es mōd  èlmegec  ⁊ megfordoloc èn èlebèli ferièmhez · mert ènnèkē tahat iobbā vala  hog== ==nē ma 
Oz	2	8	Es èz nē tutta  mert èn attam o̗nèki gabonat  bort ⁊ olait · ⁊ ėzu̇ſto̗t ⁊ arańńat megſokaſeitottam nèki  mellèkèt to̗ttènèc Baalnac 
Oz	2	9	Azert megfordoloc  ⁊ èluezem èn gabonamat o̗ idèiebèn · ⁊ meǵmerem èn gapiamat ⁊ èn lènemèt  mellèckèl ꝓpheta bèfedi== ==uala o̗ ektèlènſeget 
Oz	2	10	⁊ ma megièlentem o̗ [ektèlènſeget] heitſagat o̗ zèrèto̗inèc zèmèy èlo̗t · ⁊ ferfiu nē zabadeitʼa meg o̗tèt èn kèzèmbo̗l 
Oz	2	11	⁊ megzo̗ntètem o̗ menden viǵaſagat  [⁊] o̗ [menden] innèpe[nėc]t  o̗ neomeniait  o̗ zombattʼat ⁊ o̗ mēden innèpenèc ido̗it 
Oz	2	12	⁊ megto̗ro̗m o̗ zo̗lo̗iet ⁊ o̗ [figè] fu̇gèiet  kikro̗l mondot  En iutalmim èzec  mellèkèt ènèkem attanac èn zèrèto̗im · ⁊ vètem o̗tèt ligètbè · ⁊ meǵezi o̗tèt mèzo̗nèc vada ·
Oz	2	13	[⁊] ⁊ meglatō o̗reiaia Baalimnac napiat  kicbèn gerièzt== ==vala o̗ higiuèl ⁊ o̗ ko̗ſo̗ńtʼo̗ieuèl · ⁊ megē vala o̗ zèrèto̗y utā  ⁊ èn rollam èl fèlèdkezic== ==vala  vg== ==mond vr 
Oz	2	14	Azert ime  èn èmtètem o̗tèt  ⁊ vizē o̗tèt a· kiètlènbè  ⁊ bèzellec o̗ zu̇uebè 
Oz	2	15	Es meǵadom o̗nèki o̗== ==zo̗lo̗ o̗rizo̗it azon hèlen ⁊ Achornac vo̗lget rèmēſegnèc meǵńitaſara  Es enekel ot o̗ ifiuſaganac [nap] napi zerēt ⁊ o̗ felmeneſenc̣ napi zerēt Egiptʼomnac fo̗ldebo̗l 
Oz	2	16	⁊ lezē a== ==nnapō  vg== ==mōd vr  Hiu èngemèt  èn ferièm  ⁊ nē== ==hiu èngemèt touabba Baalim 
Oz	2	17	⁊ èl uezec nèuèkèt [o̗] o̗ zaibol  ⁊ nē èmlèkezē meg touabba o̗n== ==èuekro̗l 
Oz	2	18	⁊ a· napō tezec o̗uèlec fogadaſt mèzo̗nèc barmaual ⁊ meńnèc rèpeſo̗iuèl ⁊ fo̗ldnèc mazoiual  ⁊ yet ⁊ to̗rt ⁊ hadat èlto̗rlo̗c fo̗ldro̗l  ⁊ Ozeas ⁊ alotom o̗kèt bizodalmal 
Oz	2	19	Es meńèzlèc tegedèt èn magamnac o̗ro̗cke  ⁊ meńèzlèc tegedèt èn magamnac igaſſagban  itelètbèn ⁊ irgalmaſſagban ⁊ irgalmazatokban 
Oz	2	20	Es nèuèzlèc [teg] teǵedèt èn magamnac hu̇tbèn  ⁊ megtudod  mert 
Oz	2	21	⁊ · lezē a== ==nnapon  ⁊ meghalgatlac tėgedèt  vg== ==mōd vr  ⁊ meghalgatom meńńèkèt  ⁊ azoc meghalgatʼtʼac fo̗ldèt 
Oz	2	22	⁊ fo̗ld meghalgatʼta a· buzat ⁊ a· bort ⁊ az olait  Es èzec meghalgatʼtʼac Iezraèlt ·
Oz	2	23	⁊ bèuètē o̗tèt èn magamnac a· io fo̗ldbè  ⁊ irgalmazoc nèki  ki irgalmaſſag== ==nalku̇l== ==uala 
Oz	2	24	Es mōdom a· nem èn [nèmè] nepèmnc̣  En nepèm vag== ==te · ⁊ mōd  En iſtènē vag== ==te 
Oz	3	1	ES monda [vr] vr ènnèkem  Meń èl meges  ⁊ zèrès nèmberièt  baratodnac zèrèto̗iet ⁊ paraznat · mikēt vr zèrèti Iſr̄lnc̣ fiait  Es o̗k neznèc idègen iſtènekrè · ⁊ zèrètic zo̗lo̗knèc muztit 
Oz	3	2	Es aſam o̗tèt èn magānac xv · èzu̇ſto̗ckèl ⁊ eg gerla arpan 
Oz	3	3	Es mōda o̗nèki  Soc napokban vary èngemèt  Ne paraznalkoggal  ⁊ leg ferfiuual  dè èn ⁊ · megvarlac tegedèt 
Oz	3	4	Mert Iſr̄lnc̣ fiay ſoc napokbā v̇lnèc kiral== ==nalku̇l ⁊ fèdèlm== ==nèlku̇l ⁊ aldozat== ==nalku̇l ⁊ oltar== ==nalku̇l ⁊ ephot== ==nalku̇l ⁊ Teraphim== ==nalku̇l 
Oz	3	5	Es èzec utā megfordolnac Iſr̄lnc̣ fiay  ⁊ megkèrèſic o̗ vroc iſtènt  ⁊ ꝓpheta Dauidot  o̗== ==kiralat  ⁊ fēlnèc vrhoz ⁊ o̗ iozagahoz napoknac vtollabā 
Oz	4	1	Isr̄lnèc fiay  halgaſſatoc vrnac igeiet · mert vrnac itelète vagō fo̗ldnc̣ lakozoiual | Mert ninč igaſſaǵ · ⁊ ninč irgalmaſſaǵ · ⁊ ninč iſtènnèc tudomańa fo̗ldo̗n 
Oz	4	2	Atoc ⁊ hazugſaǵ · ⁊ gilkoſſaǵ ⁊ vrſaǵ ⁊ to̗rueń to̗res bo̗uo̗lko̗ttènèc · ⁊ ver vert illètet 
Oz	4	3	Azert gondolkodic fo̗ld · ⁊ megbètègo̗l menden  ki o̗bènne lakozic  mèzo̗nèc vadaban ⁊ meńnèc rèpeſo̗ibèn · dè tèngernc̣ hali ⁊ · egbè gu̇lèkeznèc 
Oz	4	4	Valobizoń egmenden ne itellen · ⁊ ferfiu ne fègèttèſſec== ==meǵ  Mert a· te== ==nepèd  mikēt azoc  kic èllène mondnac papnac 
Oz	4	5	Es ma le èſel  a· ꝓpheta ⁊ · le èſic teuèlèd  Eyèl vèztègtèttèm te ańadat 
Oz	4	6	Vèztèglet èn nepèm [az] azert  hog== ==ne vallot tudomańt  mert te èlu̇ztèd a· tudomant  èn ⁊ · èlu̇zlèc tegedèt  hog papſaggal ne eltèttèſſèl ènnèkem  Es mert èlfèlèdkeztèl te vrad iſtènednc̣ to̗rueńero̗l · èl fèlèdkezē te fiaidrol èn ⁊ 
Oz	4	7	O̗ ſokaſſagoc zerēt ig== ==bu̇nho̗ttènèc ènnèkem  o̗ dičo̗ſegekèt vtalatuſſagba valtoztatom 
Oz	4	8	èn== ==nepèmnèc bu̇nit · èzec  ⁊ o̗ kègetlènſegekrè èmèlic== ==fel o̗ lelkekèt 
Oz	4	9	Es lezē mikēt a· nep · ugā a· pap · ⁊ meglatom o̗ reiaia o̗ utait  ⁊ o̗ gondolatit meǵadō o̗nèki 
Oz	4	10	⁊ eznèc  ⁊ nē elegednèc meǵ · paraznalkottac  ⁊ nē zo̗ntènèc== ==meg · mert vr iſtènt meghattac  o̗ parācolatit nē o̗rizètbèn 
Oz	4	11	Paraznaſag ⁊ bor ⁊ rezegſeǵ èlueznc̣ zu̇uèt 
Oz	4	12	èn nepèm o̗ faiabā kèrdezet · ⁊ o̗ eſtapia hirdètet o̗nèki  Mert paraznaſagnac zèllète čalta meǵ o̗tèt · ⁊ èl paraznalkottanac o̗ iſtènekto̗l 
Oz	4	13	Hegeknèc tètèiebèn aldoznac== ==vala  ⁊ halmokon gerièztnèc vala timeamakat · čèrfa alat ⁊ ńar fa alat ⁊ terėbintus alat · mert io== ==uala o̗ arńeka  Azert paraznalkodnac tv̇ leantoc  ⁊ tv̇ vo̗lègentec to̗ruē to̗ro̗cke leznc̣ 
Oz	4	14	Nē latoc meǵ tv̇ leantokra  mikor paraznalkodādnac  ⁊ tv̇ vo̗lègentekrè · mikor to̗ruēt to̗rèndnèc  mert o̗k a· paraznackal ńaiaſkodnac vala  ⁊ az hèrelteckèl aldoznac vala  ⁊ a· nē èrto̗ nep meǵ vèrèttètic 
Oz	4	15	Ha te  Iſr̄l  [bè] bèlèndezkedèndel / auag te  Iuda== ==ne vetkezièl  ⁊ ne akariatoc mēnetec galgalaba  ⁊ ne meńńètec fel Bethauenbè  ſe èſkeggètec / ėl vr 
Oz	4	16	mert èl hailot [ha] Iſr̄l  mikent a· folato v̇no̗  Ma vr eltèti o̗kèt zeleſſegbèn  mōnal barant /
Oz	4	17	Effraim baluańoknac rezèſe  haggatoc èl o̗tèt 
Oz	4	18	èlualaztatot o̗ uèndegſegec Paraznaſaggal  paraznalkottac  zèrèttec o̗ oltalmazoioc hoznioc az vndokſagot 
Oz	4	19	megko̗to̗zto̗ a· zèllèt  o̗tèt o̗== ==zarńaibā  ⁊ meg galaztatnac o̗ aldomaſoktol /
Oz	5	1	Fv̇gèlmèzietec èzekèt  papoc  ⁊ fu̇gèlmèzietec  Iſr̄lnc̣ haza ⁊ kiralnac haza  halgaſſatoc · mert itelèt vagon tv̇ uèlètec  mert o̗rizètnèc to̗reie lo̗ttètec  ⁊ mikēt taborra ki tèreitet halo ·
Oz	5	2	⁊ az aldozatokat haitottatoc melſegecbè · ⁊ èn mēd azoknac megèſmèro̗io̗ 
Oz	5	3	èn tudom Effraimot  ⁊ Iſr̄l nē rèitètet èl èn to̗llèm · mert ma Effraim paraznalkodot · Iſr̄l megferteztètet |
Oz	5	4	Nē aggac o̗ gondolatʼtʼokat  hog meg== ==ne fordollanac o̗ vroc iſtènhez · mert paraznalkodatnac zèllète o̗ ko̗zèpettec · ⁊ vrat nē èſmèrtec== ==meǵ 
Oz	5	5	Es Iſr̄lnc̣ kèuelſege fèlèl o̗ orcaiaban · ⁊ Iſr̄l ⁊ Effraim le èſnèc o̗ hamiſſagokban · Mert Iuda ⁊ · le èſic o̗uèlec 
Oz	5	6	o̗ apro barom čordaiual meńnèc vrat megkèrèſniec · ⁊ nē lelic== ==meg  Elvetètet o̗to̗llo̗c ·
Oz	5	7	vrbā to̗ruēt to̗rtènèc  mert iſtènnèc idègē fiakat zu̇ltènèc  Ma ezert meg maria o̗kèt honap o̗ idèiuèl /
Oz	5	8	Eneklètec trombitaual Gabbabā  Ku̇rtèl Ramaban · Ordehatoc Betharenbèn  Te hatad mege  Beniamin 
Oz	5	9	Effraim puztolatba lezen to̗rètètnèc napiā  ⁊ Iſr̄lnèc nèmzètibèn megmutattā o̗nèkic a· hu̇to̗t 
Oz	5	10	Lo̗ttènèc Iudanac fèdèlmi mōnal hatart veuo̗c  O̗reaioc ki o̗ttō̗ èn haragomat mōnal vizèt  Ozeas
Oz	5	11	Effraim patuart zènuèdo̗  itelèttèl meǵ zègèttètet · mert kèzdet mēni fertezèteſſeg [v] vtan ·
Oz	5	12	⁊ èn monnal mol Effraimnac · ⁊ monnal rothadagoſſag Iuda hazanac 
Oz	5	13	Es latta Effraim o̗ lelètezètet / ⁊ Iudas o̗ ko̗tèlet  ⁊ èlment Effraim Aſſurhoz · ⁊ èrèztet a· go̗zo̗ kiralhoz · ⁊ o̗ nē zabadeithat meǵ tv̇to̗kèt · ſem odhatʼtʼa meg a· ko̗tèlèt tv̇ rollatoc 
Oz	5	14	Mert èn mōnal Leena Effraimnac · ⁊ mōnal orozlannac ko̗lko̗ Iuda hazanac  En megfogom  ⁊ èlmegec · ⁊ èluezē  ⁊ nīčèn  ki megzabadeha 
Oz	5	15	èlmēuē megfordoloc èn hèlemrè  miglèn megfogatkoziatoc  ⁊ megkèrèſſetec èn orcamat 
Oz	6	1	O̗ To̗ro̗dèlmèkbèn holual felkèlnc̣  èn hoziam Io̗uètec  ⁊ fordollonc vrhoz 
Oz	6	2	mert o̗ meǵfogot  ⁊ meǵzabadeit mu̇nkèt · ⁊ megvèr  ⁊ megvigazt mu̇̄kèt 
Oz	6	3	Meǵ èlèuèneit mu̇kèt kèt napoc vtā · harmadnapō felko̗lt mu̇kèt  ⁊ ėlo̗nc o̗ zèmeleben  Megtugguc  ⁊ ko̗uètʼtʼuc  hog meg èſmèriuc vrat  o̗ vepeſe mōnal megkezeitètet holual · ⁊ io̗ mv̇nèko̗nc mōnal megèlègeitètet ès · ⁊ èſtuèli fo̗ldnèc 
Oz	6	4	Mit tegèc tenèked  Effraim · mit tegèc tenèked  Iuda · Tu̇ irgalmaſſagtoc mōnal veterńèy ko̗do̗c · ⁊ mōnal holual èlmulo harmat 
Oz	6	5	Azert vèrtèm a· ꝓphetakbā · ⁊ mego̗ltèm o̗kèt èn zamnac igeibèn  ⁊ te itelètid ki zarmaznac mōnal feneſſèǵ  ꝓpheta
Oz	6	6	mert irgalmaſſagot akartā ⁊ nē aldomaſt · ⁊ iſtènnèc tudomańat inkab  hog== ==nē aldozatokat 
Oz	6	7	O̗k kèdeǵ megzègtec a· fogadaſt  mikēt Adam  ot to̗ruēt to̗rtènèc èn bènnèm |
Oz	6	8	Galaad  baluań alkotoknac varoſa  verrèl meǵtalpaltatot ·
Oz	6	9	⁊ mōnal toluay ferfiaknac rèitec hèlec  papoknac rezèſe  az utbā iarokat Sychènbo̗l meǵo̗ldo̗klo̗c · mert fertezèſſeget mu̇uèlkettènèc /
Oz	6	10	Iſr̄lnc̣ hazabā latec vtalatuſſagot · ot effraimnac paraznalkodatʼtʼa · megferteztètet Iſr̄l 
Oz	6	11	Dė te ⁊ · Iuda  vès te magadnac arataſt · mido̗n meg fordeitandom èn nepèmnèc fogſagat 
Oz	7	1	Mikor meg akarnam vigaztanom Iſr̄lt · megièlentètet Effraimnac hamiſſaga ⁊ Samarianac gonoſſaga · mert hazugſagot mu̇uèlkettènèc  Es vr bèmēt · foztuā ku̇uo̗l a· toluaiča ·
Oz	7	2	Es netalantal mongac o̗ zu̇uo̗kbèn o̗ menden gonoſſagokrol megèmlèkeztemèt  Ma megko̗rńekeztèc [èngemèt] o̗kèt o̗ lelèmeſec · èn orcā èlo̗t lo̗ttènèc 
Oz	7	3	O̗ gonoſſagokbā megvigaztaltac kiralt · ⁊ hazugſagokbā a· fèdèlmèkèt |
Oz	7	4	Mend paraznalkoduā mōnal meg goitot kèmencè a· ſu̇to̗to̗l  Kèuèſènne megńugot a· varos a· kouaznac èlègeiteſeto̗l  miglè̄ mēdeneſto̗l megkouazoſolna ·
Oz	7	5	tu̇ kiraltoknac napi  kèzdenèc a· fèdèlmèc balgatagoſlani a· bortol  Ozeas Ki tèrièztette o̗ kèzet a· mèuètkezo̗ckèl 
Oz	7	6	mēt megkèntec monnal [mikent] kèmencèt o̗ zu̇uo̗kèt  mikor lèſèlkednèc o̗nèkic Mēd etaltal alut megfo̗zuē o̗kèt · O̗ meg gerièztètet holual mōnal tu̇znèc langa 
Oz	7	7	Mēd meǵ hèuo̗ltènèc mōnal kèmencè · ⁊ megmartac o̗ biraiokat  O̗ menden kiraloc le èſtènèc · ⁊ ninčèn o̗ ko̗zzo̗lo̗c  ki v̇uo̗ltène èn hoziā 
Oz	7	8	èffraim a· nep ko̗zo̗t o̗ megèlègeitètic vala · effraim lo̗t hamu alat ſu̇lt keńer  ki meg== ==nē fordeitatic 
Oz	7	9	Idègenec o̗ttec meǵ o̗ èrèiet  ⁊ o̗ nē tutta · dè ⁊ · o̗zſegec ki o̗ttèttènèc o̗ bènne · ⁊ o̗ nē tutta 
Oz	7	10	Es meǵ alaztatic== ==vala Iſr̄lnc̣ kèuelſege o̗ orcaiaban · ſem fordoltanac meg [o̗roc] vroc iſtènhez · ⁊ mēd èzekbè̄ nē kèreſtec== ==meǵ o̗tèt 
Oz	7	11	Es lo̗t Effraim mōnal èlhitètet galamb  zu̇uèt nē vallo  egiptomot hyac [v] vala / az aſſiriuſokhoz  mentènèc èl 
Oz	7	12	Es mikor èl èl èrèdèndnèc · kitèrièztē èn halomat o̗ reiaioc  Leuonzō o̗kèt mōnal meńnc̣ rèpeſo̗it  Megvèrem o̗kèt o̗ ſèrègeknèc hallaſa zerēt 
Oz	7	13	Iay nèkic  mert èlmētènc̣ èn to̗llèm  Megpuztoltanac · mert to̗ruēt to̗rtènèc èn bènnèm  Es èn megzabadeitottā o̗kèt · ⁊ o̗k hazugſagokat bèzellettènc̣ èn èllènē ·
Oz	7	14	⁊ nē v̇uo̗lto̗ttènèc èn hoziā o̗== ==zu̇uo̗ckèl · dè ordeitnacvala o̗ hailakocbā  Buzā ⁊ boron ꝓpheta kero̗do̗znèc vala · ⁊ èltauoztanac èn to̗llèm 
Oz	7	15	Es èn oktattā o̗kèt · ⁊ megèro̗ſeitettèm o̗ kariokat · ⁊ èn bènnèm gondolnac vala gonoſſagot 
Oz	7	16	Megfordoltanac  hog iǵa== ==alku̇l lennenèc · lo̗ttènèc mōnal alnalkodo y  Le èſnèc o̗ fèdèlmec to̗rbèn · o̗== ==ńèlueknèc hirtèlènkedèteto̗l · èz o̗ karomlatoc egiptōnac fo̗ldebèn 
Oz	8	1	LEgėn trombita te torkodban mōnal kèſèlo̗ vrnac hazara · azert  mert megto̗rtec èn fogadadaſomat · ⁊ èn to̗rueńemèt megto̗rtec 
Oz	8	2	èngemèt kaialtnac  èn iſtènē · megèſmèrto̗nc tegedèt  Iſr̄lnc̣ iſtène 
Oz	8	3	Iſr̄l èluètet iot · èllènſeg v̇ldo̗zi o̗tèt 
Oz	8	4	O̗k orzaglottanac  ⁊ nē èn to̗llèm · fèdèlmèc lo̗ttènèc  ⁊ nem èſmèrtèm O̗ èzuſto̗kèt ⁊ o̗ arańńokat  to̗ttec o̗magoknac baluańocka · hog meg o̗lèttètnenèc 
Oz	8	5	Te boriud èluèttètet  Samaria · megharagut èn hirttèlènkedètē o̗reiaioc  miglèn nē tiztolhat meg 
Oz	8	6	mert o̗ ⁊ Iſr̄lbo̗l vagon  Mu̇uès alkotta azt ⁊ nē iſtèn · mert pokoknac haloiba lezē Samarianac boriuia ·
Oz	8	7	mert zèlèt vètnèc  ⁊ vèzèt aratnac  Al a· gabona fo̗ · ⁊ ninč o̗ bènnec nèmzes · nē tèzē liztet  kit ha ⁊ · tènd  idègenec ezic meg o̗tèt 
Oz	8	8	Megmarattatot Iſr̄l  ma lo̗t nèmzètecbè monnal fertezètes èden 
Oz	8	9	mert o̗k felmētènèc aſſurhoz / Effraim  egèdo̗lualo vad zamar o̗maganac aiādokokat Ozeas attanac o̗== ==zèrèto̗io̗knèc ·
Oz	8	10	dè ⁊ · berrèl èl hoztanac nèmzètekèt  Ma egbè gu̇ito̗m o̗kèt  ⁊ megńugoznac kèuèſe kiralnac ⁊ fèdèlmèknèc tèrheto̗l ·
Oz	8	11	mert Effraim megſokaſeitotta az oltarokat bu̇nho̗tètrè · Lo̗ttènèc o̗ nèkic az oltaroc vetkezètbè 
Oz	8	12	Meg irom o̗ nèkic èn ſoc keppèn valo to̗rueńemèt  kic alaitattanac mikēt idègenec 
Oz	8	13	Oſtʼakat aianlnac · huſokat aldoznac  ⁊ eznèc  ⁊ vr nem fogagga azokat  Ma meg èmlèkeztètic o̗ hamiſſagoc · ⁊ meglatʼtʼa o̗ bu̇no̗kèt · ⁊ o̗k Egiptomba [fo] fordeitatnac |
Oz	8	14	Es èl fèlètte Iſr̄l o̗== ==teuo̗iet · ⁊ rakot tp̄lomokat  Es Iuda rakot èro̗s varoſokat · ⁊ èrèztec tu̇zèt o̗ varoſiba · ⁊ megmaria annac hazokat 
Oz	9	1	NE akarih o̗ro̗lno̗d  Iſr̄l  ne akarih vigadnod  mikent nepèc · mert èl paraznalkottal te iſtènedto̗l  Zèrèdtèd a· iutalmat buzanac menden zero̗y felet 
Oz	9	2	Zero̗ ⁊ ſaito nē eltèti o̗kèt · a· [bo] bor hazud o̗nèkic 
Oz	9	3	Nē lakoznac vrnac fo̗ldebèn  Effraim egiptomba fordolt · ⁊ az aſſirioſoc ko̗zo̗t fertezèteſt o̗t 
Oz	9	4	Nem aianlnac vrnac bort · ⁊ nē kellètnèc o̗nèki · o̗ aldomaſoc  mōnal ſiroknac keńèrec  Mendenec  kic ezic o̗tèt  meǵ ferteztètnèc · mert o̗ keńèrec o̗ lelkec  Nē megen bè vrnac hazaba 
Oz	9	5	Mit teztec a· ièles innèpen  vr innèplètenèc napiā 
Oz	9	6	Mert ime  èl èrèttènèc a· puztolattal  Egiptus ꝓpheta egbè gu̇iti  Mephis èltèmèti o̗kèt  O̗ keuanatus ezu̇ſto̗kèt čalan o̗ro̗kli  boitorian o̗ hailakocban 
Oz	9	7	Elio̗ttènèc a· latatnac napi · èlio̗ttènc̣ a· megforbatlatnac napi  Tuggad temaǵadat  Iſr̄l : heitnac · fertezèteſnèc · balgatagnac  zèllèti ferfiunac · te hamiſſagodnac ſokaſſagaert · ⁊ te ſoc balgatagſagodert 
Oz	9	8	Effraim o̗rizo̗ · èn iſtènemmèl  ꝓpheta · romlatnac to̗ro̗ lo̗t menden vtain  balgatagſaǵ o̗ iſtènenèc hazabā 
Oz	9	9	Nèhèzèn bu̇nho̗ttènc̣  mikēt Gabbaanac napibā  Meg èmlèkezic o̗== ==hamiſſagokrol · ⁊ meglatʼtʼa o̗ bu̇no̗kèt 
Oz	9	10	Iſr̄lt a· kiètlènbèn mōnal zo̗lo̗kèt · monnal fu̇gènèc èlo̗ almait o̗ tètèiebè̄ lattā o̗ attokat==  ==O̗k kèdeg bèmētènèc bèlfegorhoz · ⁊ èl idègeno̗ltènèc galazatbā · ⁊ lo̗ttènèc vtalatuſoc · mikēt azoc  mellèkèt zèrèttènc̣ |
Oz	9	11	Effraim èlrèpo̗lt mōnal madar  o̗ dičo̗ſege zu̇lètètto̗l · ⁊ mehto̗l ⁊ fogadattol 
Oz	9	12	Hog ha ⁊ · o̗== ==fiokat nèuèlèndic  fiak== ==nalku̇lo̗n tezē o̗kèt èmberec ko̗zo̗t  Dè ⁊ · iay nèkic  mikor èlmenèndèc o̗to̗llo̗c |
Oz	9	13	Effraim mēt latā  Tirus uala o̗ zepſegenc̣ fondalaſaban  ⁊ Effraim ki uizi o̗ fiait a· meg o̗ldo̗klo̗cho̗z 
Oz	9	14	Aggad nèkic  vram · mit ać nèkic  Ag nèkic mehèt Ozeas fiak== ==nalku̇l ⁊ meg azo èmlo̗kèt 
Oz	9	15	o̗ mēdē alſagoc galgalabā · mert ottogol gu̇lo̗ſegbèn vallottam o̗kèt  o̗ lėlèmeſeknc̣ gonoſſagaert En hazambol ki uètem o̗kèt · nem toldom  [hog] hog zèrèſſèm o̗kèt  O̗ mendē fèdèlmec èlmētènèc 
Oz	9	16	Meǵ vèrèttètet Effraim  o̗ gukèrec meg azot  ſemikeppèn gimo̗lčo̗t nē teznc̣  Hog== ==ha ⁊ · zu̇lèndnc̣  mego̗lo̗m o̗ meheknc̣ mēto̗l zèrèlmèſbet 
Oz	9	17	èluèti o̗kèt èn vrā iſtèn  mert nē halgatʼtʼac o̗tèt · ⁊ leznèc budoſoc nèmzètecbèn ·
Oz	10	1	Termo̗ zo̗lo̗to̗ Iſr̄l  [g] gimo̗lč eggèſo̗lt o̗uèle · o̗ gimo̗lčenèc ſokaſſaga zerent · oltarokat ſokaſeitot  o̗ fo̗ldenèc bo̗ſege bo̗uo̗lko̗do̗t baluańoknac 
Oz	10	2	Megozlatot o̗ zu̇uo̗c  ma èluèznèc  O̗ megzègdèli o̗ · baluańokat · megto̗ri o̗ [oltarokat] oltarokat ·
Oz	10	3	mert tahat mōdnac · ninč nèko̗nc kiralonc  ſem felluc vrat · ⁊ kiral mit tezē mv̇nèko̗nc 
Oz	10	4	Bèzellʼetec ektèlèn ozlaſnac igeit · ⁊ tarčatoc fogadaſt a· hazugſaggal · ⁊ nèmz mōnal kèſèro̗ itelètet a· mèzo̗knc̣ barazdain 
Oz	10	5	Bethauennc̣ v̇no̗it tizteltec Samarianac lakozoy · mert ſirt o̗ raita o̗== ==nepe  ⁊ o̗ hazanac o̗rizo̗y vigattanac o̗raita o̗ dičo̗ſegebèn · mert èlmēt o̗to̗llo̗ 
Oz	10	6	Valo-@@bizoń ꝓpheta o̗ ⁊ Aſſurba [mēt] vitèttètet · aiandoc a· go̗zo̗ kiralnac  Effraimot galazat foǵlalla meǵ · ⁊ Iſr̄l meg galaztatic o̗ akaratʼban 
Oz	10	7	Samaria èl mentette o̗ kiralat mōnal taitekot viznèc zèmelen ·
Oz	10	8	⁊ èluèztètnèc a· baluańnac [l] magaſſagi Iſr̄lnc̣ bu̇no̗ert  boitorian ⁊ koro nèuèkedic o̗ oltarokon · ⁊ mōdnac hegeknèc · fedeziètec== ==bè mu̇kèt · ⁊ halmoknac̣  èſſètec mv̇reianc 
Oz	10	9	Gabbaa napitol foguā bu̇nho̗t Iſr̄l · ot allottanac  A· had nē foglalla meg o̗kèt Gabbaabā  hamiſſagnac fiay 
Oz	10	10	En keuāſagom zerent megfègem o̗kèt  Gu̇itètnèc o̗reiaioc nepèc  mikor megfègèttètnèc o̗ kèt hamiſſagokert 
Oz	10	11	Effraim a· boriutol taneitat zèrètni · a· ńomaſt  ⁊ èn mèntem o̗== ==ńakanac zepſegen  Felmegec Effraimra | Zant Iudas  ⁊ zèǵ o̗maganac barazdakat Iacob 
Oz	10	12	Vèſſètec tv̇ magatoknac igaſſagot iǵazolatban · ⁊ araſſatoc irgalmaſſagnac zaiaban  Vyehatoc tv̇ magatoknac irotuańokat  [V̇] V̇do̗ kèdeg vrat megkèrèſni  mido̗n io̗uènd  ki taneit tu̇to̗kèt igaſſagban 
Oz	10	13	Kègetlènſeget zantottatoc · ⁊ hamiſſagot arattatoc · o̗ttetec hazugſagnac gabonaiat · mert meggalaztattal te utaidban  ⁊ te èro̗ſſidnèc ſokaſſagabā 
Oz	10	14	Zay tamad te nepèdbèn · ⁊ te mendē èro̗ſſeged meg@@puzteitatnac  Ozeas mikent Samaria megpuzteiteitatot o̗ hazatol  ki meg dyadalmazta Baalt a· viadalnac napiā ańńoc fiaira èſuē 
Oz	10	15	Ig to̗t tv̇nèktec Bethel tv̇ alſagtoc gonoſſaganac orcaiatol 
Oz	11	1	Mikent holual èlmulic  èlmult Iſr̄lnc̣ kirala · mert Iſr̄l gèrmec  ⁊ zèrèttèm o̗tèt / ⁊ Egiptombol hiuttā èn fiamat 
Oz	11	2	Hiuttac o̗kèt idèig  èlmētènèc o̗ orcaioktol | Baalimnac aldoznac== ==vala · ⁊ · baluańoknac aianlnac== ==vala ·
Oz	11	3	⁊ èn  Effraimnac daykaia  viſèlem vala o̗kèt èn karimon  ⁊ nem tuttac  hog megvigaztanam o̗kèt 
Oz	11	4	Adamnac ko̗tèlibèn · vonzom o̗kèt zèrèlemnc̣ ko̗tèlibèn · ⁊ lezec o̗nèkic mōnal felmagaztato iga o̗ tu̇go̗ko̗n · ⁊ hailottā o̗hoziaia  hog eltèttètnec 
Oz	11	5	Nem fordeitatic egiptom fo̗ldebè Aſſur o̗ kirala · mert nē akartanac meǵ fordolni 
Oz	11	6	To̗r kèzdètet o̗ varoſaban  ⁊ meg èmezti o̗ valaztottit · ⁊ megezi o̗ fèiekèt ·
Oz	11	7	⁊ èn nepèm ču̇g èn fordolatomra  Iga kèdeǵ vèttètic o̗nèkic egèmbè  mel èl== ==nē vetettètic |
Oz	11	8	Mikeppèn adlac tegedèt  Effraim  ⁊ megoltalmazlac tegedèt  Iſr̄l  Mikeppē adlac tegedèt  mikēt Adamat · vètlèc tegedèt  ment Seboimot  Megfordolt èn bèlem èn zu̇uèm · egèmbè meghaboreitatot èn bankodaſom 
Oz	11	9	Nē tezem èn haragomnac hirtèlènkedètet · ⁊ nē fordoloc ꝓpheta meg  hog èluèzèſſèm Effraimot · mert èn iſtèn · ⁊ nem èmber ⁊ ſcēt te ko̗zèpettèd · ⁊ nem megec== ==bè a· varoſba 
Oz	11	10	Vr vtā iarnac  Reio mōnal orozlan · mert o̗ reio  ⁊ felnc̣ tèngernèc fiay ·
Oz	11	11	⁊ èl rèpo̗lnèc mōnal madar Egiptombol · ⁊ mōnal galamb Aſſirioſoknac fo̗ldebo̗l · ⁊ hèlhetē o̗kèt o̗ hazocbā  vg== ==mōd vr 
Oz	11	12	Megko̗rńekezet èngemèt Effraim o̗ conplarſagabā ⁊ Iſr̄l hazanac alſagaban  Iudas kèdeg tano lezal iſtènnèl ⁊ hu̇ ſcènteckèl 
Oz	12	1	EFraim zèlèt o̗riz  ⁊ hèuſeget ko̗uèt  mend napot èſteg hazugſagot ⁊ puztolatot ſokaſeit  Es az Aſſirioſockal fogadaſt to̗t · ⁊ Egiptomba olait vizē== ==uala 
Oz	12	2	Azert vrnac itelète Iudaual ⁊ meglataſa Iacob[bal][ra]ra  o̗ vtay zerēt ⁊ o̗ lelèmeſi zerēt forbatl o̗nèki |
Oz	12	3	Mehbèn megtalpalta o̗== ==atʼtʼafiat  ⁊ o̗ èro̗ſſegebè̄ ku̇zo̗do̗t az angallal 
Oz	12	4	⁊ hatalmazot az angalom  ⁊ megbatorodot · ſirt  ⁊ kerte o̗tèt · ⁊ Bethèlbèn meglelte o̗tèt · ⁊ ottogol bèzellet mv̇uèlo̗nc 
Oz	12	5	⁊ ſèrègeknc̣ vra iſtène  vr o̗ èmlèkezète 
Oz	12	6	⁊ te te vrad iſtènedhez fordolz  Irgalmaſſagot ⁊ itelètet o̗rizhy · ⁊ mēdenkor te iſtènedbè rèmenkeggèl 
Oz	12	7	Canaan  o̗== ==kèzebèn hamis mertec  patuart zèrètet 
Oz	12	8	⁊ mondot Effraim  valobizon kazdagga lo̗ttèm  Ozeas Baluant leltèm èn magamnac · Mend èn munkaim nē leltènèc ènnèkem hamiſſaǵot  mellèl bu̇nho̗ttèm 
Oz	12	9	Es èn  te vrad iſtèned  Egiptom fo̗ldebo̗l v̇ltètlèc tegedèt meglè̄ Hailakokban · mikent innèpnèc napiban ·
Oz	12	10	⁊ bèzellettèm a· ꝓphetakra · ⁊ èn latatot megſokaſeitottam  ⁊ ꝓphetaknac kèzecbè haſonlattattam 
Oz	12	11	Ha galaadban a· baluań azert · heiaba teuelget galgalaban tèhèneckèl aldozuā · mert ⁊ · o̗ oltarokat gu̇itottèm mōnal mèzo̗nèc barazdait 
Oz	12	12	El futot Iacob Syrianac videkebè · ⁊ zolgalt Iſr̄l fèlèſegert · ⁊ zolgalt fèlèſegert 
Oz	12	13	ꝓphetabā kèdeg hozta ki vr [o̗tèt] Iſr̄lt Egiptōbol  ⁊ ꝓphetaban tartatot meg Iſr̄l 
Oz	12	14	Effraim o̗ kèſèro̗ſegibe haragra rezzèztet èngemèt  ⁊ o̗ vere o̗ reiaia io̗ · ⁊ o̗ bozzoſagat meǵagga o̗nèki o̗ vra iſtène 
Oz	13	1	Efraim bèzeluē felèlē hata meg [Iſr̄lt] Iſr̄lt  ⁊ vetkezec Baalban  ⁊ meghala ·
Oz	13	2	⁊ ma toldattanac bu̇nho̗tètrè  ⁊ to̗ttènèc o̗ magoknac o̗ttèuēt o̗ èzu̇ſto̗cbo̗l mōnal baluańoknac haſonlatʼtʼat · mēdeneſto̗l foguā mu̇uèſeknèc mu̇uy  Mōdnac o̗k azoknac · aldoziatoc  èmberec · boriukat imaduā 
Oz	13	3	Azert leznèc mōnal veterńèy èlmulo harmat · mikēt forgo zèlto̗l zero̗bèn èl ragattatot por · ⁊ mikēt kèmēbo̗l ꝓpheta ki zarmazot fu̇ſt 
Oz	13	4	En kèdeg te vrad iſtèned Egiptomnac fo̗ldebo̗l · ⁊ iſtènt èn to̗llèmto̗l megvaluā ne tug · ⁊ zabadeito èn to̗llèmto̗l megualua ninč 
Oz	13	5	En tegedèt meg èſmèrtèlèc a· kiètlènbèn  a· puzta kiètlènnèc fo̗ldebèn 
Oz	13	6	o̗ eledèle zerēt · ⁊ bèto̗ltènèc  ⁊ megelegettènèc · ⁊ felèmèltec o̗== ==zu̇uo̗kèt · ⁊ èl fèlèttènèc èngemèt 
Oz	13	7	Es èn lezec o̗nèkic monnal Leena · mikēt pardić az Aſſirioſoknac vtaban 
Oz	13	8	èlèicbè kèlec o̗nèkic mōnal ko̗lkèy èlragadot no̗ſten [zamar] mèdue  ⁊ megzaggatom o̗ zuzioknac bèlo̗lualoit  ⁊ megèmeztem o̗kèt ot monnal orozlan · mèzo̗nèc vada megmècći o̗kèt 
Oz	13	9	Te èluèzeſed  Iſr̄l  tenēto̗llèd èn bènnèm  te ſègedèlmèd čac èn to̗llèm 
Oz	13	10	Hol vagon te kiralod · igē felette ma zabadehon meg== ==tegedèt te mēdē varoſodbā ⁊ te biraid  kikro̗l mōdottal  Ag ènnèkem kiralt ⁊ fèdèlmèkèt 
Oz	13	11	Adoc tenèked kiralt èn hirtèlènkedètembèn  ⁊ èluezē èn hirtèlènkedètembèn  ⁊ èluetē èn meltatlankodatombā 
Oz	13	12	Egbè ko̗tèlèztèttèc Effraimnac hamiſſagi  èlrèitètet o̗ bu̇no̗ ·
Oz	13	13	Zu̇lo̗nèc ſèrèlmi io̗nèc o̗nèki · o̗ a· nem bo̗lč fiu  Mert ma meg== ==nē al fiaknac megto̗rètètebèn |
Oz	13	14	Halalnac kèzebo̗l megzabadeitom o̗kèt · halalbol megzabadeitom o̗kèt / O halal  lezec te halalod  halal · te megmaraſod lezec  pokol  Ozeas Vigaztalat èlreitètet èn zèmèimto̗l 
Oz	13	15	mert o̗ atʼafiac ko̗zo̗t ozt  Hoz vr azalo zèlèt  a· kiètlènbo̗l felmeno̗t · ⁊ megazalla o̗== ==èrit · ⁊ megpuzteitʼa o̗ forraſit · ⁊ o̗ èlragagga menden keuanatus èdeńeknc̣ kenčet 
Oz	14	1	EL vèziē Samaria | Capṃ xiij  mert o̗ vra iſtènet kèſèro̗ſegrè rezzèzte==  ==To̗rbèn vèziènèc èl  o̗ approdi le èſſènèc · ⁊ o̗ nèhèzkeſi megmètèltèſſènèc 
Oz	14	2	Iſr̄l  fordol te vrad iſtènedhez · mert le eſtèl te hamiſſagodbā 
Oz	14	3	Vegètec fel tv̇vèlètec igekèt · ⁊ fordollatoc vrhoz  Mongatoc nèki · menden hamiſſagot èlueg  ⁊ veg iot · ⁊ megagguc mv̇ aiakinknac boriuit 
Oz	14	4	Aſſur nem zabadeit== ==meg mu̇kèt · Lora nem èllo̗nc fel · ſem monguc touabba · mv̇ iſtènink · mv̇ kèzèinknèc mu̇uèlkedèti · Mert az aruanac  ki te bènnèd vagon  irgalmaz 
Oz	14	5	Meguigaztom o̗ to̗ro̗dèlmèkèt  ⁊ akaratōmal zèrètē o̗kèt · mert èn hirtèlènkedètē èlfordolt o̗ to̗llo̗c 
Oz	14	6	Es lezec mōnal harmat  ⁊ Iſr̄l viragoz monnal liliom · ⁊ ki fakadoznac o̗ gu̇kèri ment libanoſnac 
Oz	14	7	Meńńèc o̗ agay  ⁊ o̗ lezē mōnal olayfa · ⁊ ilatʼtʼa mēt libanoſe 
Oz	14	8	Megfordeitatnac o̗ arńekan v̇lo̗c · ⁊ èlnèc buzaual · ⁊ tèremnèc monnal zo̗lo̗c  O̗ èmlèkezète mikent Libanoſnac bora 
Oz	14	9	Effraim  mi ènnèkem touabba a· baluańoc  èn meghalgatom  ⁊ vizem o̗tèt · ꝓpheta èn mikent zo̗ldèlo̗ fèńo̗ fa[t] · èn bèlo̗llèm lelèttètet te gimo̗lčo̗d 
Oz	14	10	Ki bo̗lč  ⁊ · megèrti èzekèt · èrto̗  ⁊ tugga èzekèt · mert vrnac vtay igazac · ⁊ igazac iarnac o̗ bènnec  To̗rueń to̗ro̗c kèdeg le èſnèc o̗bènnec 
Jo	1	1	VRrnac igeie  mel lo̗t Iochelhez  Fatuèl fiahoz |
Jo	1	2	Halgaſſatoc èzt  venec  ⁊ fu̇lèiteckèl fu̇lèlletec fo̗ldnèc menden lakozoy  Ha lo̗t èz tv̇ napitokban auag tv̇ atʼaitoknac napiban 
Jo	1	3	èrro̗l tv̇ fiaitoknac hirdèſſètec · ⁊ tv̇ fiaitoc o̗ fioknac · ⁊ o̗ fiok egèb nèmzètnc̣ 
Jo	1	4	A· herńonac maradekat mego̗tto̗ a· [čayua] ſaſka · ⁊ a· ſaſkanac maradekat mego̗tto̗ a čayua  Es a· čayuanac maradekat a roga o̗tto̗ meg 
Jo	1	5	Ebrèggètec fel  rezegec · ⁊ ſiriatoc · ⁊ ordehatoc mend  kic bort edeſſegbèn iztoc · mert èluèz tu̇ zatocbol 
Jo	1	6	Mert nèmzèt io̗ fel èn fo̗ldèm[b]rè · èro̗s ⁊ zamtalan · o̗ fogoc mēt orozlannac fogay · ⁊ o̗ zapioc mēt orozlan ko̗lkeie 
Jo	1	7	Vètte [e] èn zo̗lo̗mèt a kiètlènbè · ⁊ èn fu̇gèmèt meghamzotta  Megmèzeitèlèneituē megfoztotta o̗tèt · ⁊ èluètte  meg fèiero̗ltènèc o̗ agoc 
Jo	1	8	Syry mōnal ſackal megzoreitatot zu̇z o̗ ifiuſaganac ferien 
Jo	1	9	èl uèzet az aldozat ⁊ az aldozat vr iſtènnèc hazabol · ⁊ ſirtanac papoc  vrnac zolgay · Iochel
Jo	1	10	megpuzteitatot a· videc · ſirt a· fo̗ld · mert megpuzteitatot a· buza · ⁊ meg galaztatot a· bor · ⁊ megbètègo̗lt az olay ·
Jo	1	11	⁊ meg galaztattanac a· zantoc · ordeitottanac a· zo̗lo̗ o̗rizo̗c a· gabonan : boron ⁊ arpan · mēt èluèzet a· mèzo̗nèc arataſa 
Jo	1	12	A· zo̗lo̗ megalaztatot  ⁊ a· fu̇gè meg lelètezet / a· malogranatom ⁊ a palma · ⁊ a· malus · ⁊ mèzo̗nèc menden fay megaztanac  mert meg galaztatot a· vigaſaǵ · èmbereknèc fiaitol 
Jo	1	13	Papoc  o̗uèdezietec meg maǵatokat  ⁊ ſiriatoc · ordehatoc  oltarnac zolgay · meńńètec== ==bè  fègiètec ſakbā  èn iſtènemnèc zolgay · mert èluèzet èn vram iſtènēnèc hazabol az aldozat ⁊ aianlat· |
Jo	1	14	Scèntelletec a· bo̗ito̗t · hyatoc a· ſèrèget · egbègu̇hetec a· venekèt · ⁊ fo̗ldnèc mēdē lakozoit · mv̇ vrunk iſtèno̗nknèc hazaba | Es v̇uo̗lčètec vrhoz 
Jo	1	15	Ah · ah · ah · a· napnac  mert ko̗zèl uagon vrnac napia · ⁊ monnal puztolat io̗t a· hatalmaſtol 
Jo	1	16	Midènē tv̇ zèmèitec èlo̗t èluèztènèc ė az eledèlec mv̇ vrunk iſtèno̗nknèc hazabol  o̗ro̗m ⁊ vigaſaǵ 
Jo	1	17	A· barmoc megbu̇zho̗ttènèc o̗ ganeiocban · megto̗rèttèttènèc a· ču̇ro̗c · èltekozlattattac a· patikac · mert meg galaztatot a· buza 
Jo	1	18	Mit ńèǵet a· lelkes · reiottanac az apro barmoknac čorday · mert ninč o̗ nèkic o̗ eledèlec · Dè ⁊ · nag barmok-@@nac ꝓpheta čorday èl himlèttènèc 
Jo	1	19	Vram  te hoziad v̇uo̗lto̗c · mert a· tu̇z meg o̗tto̗ a· kiètlènnèc dragalatoſit · ⁊ a· lang meǵ gerièztette a· videkeknèc mēden fait 
Jo	1	20	Dè ⁊ · mèzo̗nèc vadi neztènèc te reiad mōnal èſſèt zomiuhozo zero̗ · mert meǵaztanac vizèknèc forraſi · ⁊ tu̇z megmarta · a· kiètlènnèc dragala[to]toſit /
Jo	2	1	Trombitaual eneklètec ſyonban · ordehatoc èn ſcēt hegemen  Meghaborogganac fo̗ldnèc mēden lakozoy · mert io vrnac napia · mert ko̗zèl vagon
Jo	2	2	ſetetſegeknèc ⁊ homalnac napia · ko̗dnèc ⁊ vèznèc napia  ki tèrièztètet a· hegekrè monnal holual ſoc nep ⁊ èro̗s  Egènlo̗ o̗uèle nem uolt kèzdètto̗l foguā  ⁊ o̗ vtanna nem lezen · mend nèmzèteknèc ⁊ nèmzèteknèc [èztè] èztèndèiekiglèn 
Jo	2	3	O̗ orcaia èlo̗t maro tu̇z · o̗ utāna kiètlènnèc pu̇ztaſaga · ⁊ ninčèn  ki èltauoztaſſa o̗tèt 
Jo	2	4	O== ==̗nezeſec monnal louaknac nezeſe · ⁊ vgā futoſnac monnal louagoc ·
Jo	2	5	Hegeknèc tètèin zo̗knèc mikent zèkèrèknèc zozatʼtʼa · [mik] mikēt pozdoriat megmaro tuz langanac zozatʼtʼa  mikent viadalra kezo̗lt èro̗s nep ·
Jo	2	6	o̗ orcaitol getrèttètnèc nepèc | Menden zèmelec fazekba fordeitatnac |
Jo	2	7	Futnac mikēt èro̗ſſèc · mikent hadakozo ferfiac · felmēnèc a· ko̗falra · ferfiac iarnac o̗ vtokban · ⁊ nem haiolnac èl o̗ o̗ſuènecbo̗l 
Jo	2	8	egmen-@@denic Iochel o̗ atʼtʼafiat nē zorongatʼtʼa  egmēdenic o̗ o̗ſuèńekbèn iarnac  Dè ⁊ · ablakokon bèèſnèc · ⁊ nem ſèreznèc meg 
Jo	2	9	A· varoſba bèmennèc  a· ko̗falon futoſnac  hazakat meghagnac  ablakokon bèmennèc monnal or 
Jo	2	10	O̗ orcaia èlo̗t megremo̗lt fo̗ld · megindoltac meńńèc · nap ⁊ hod megſeteteſo̗ltèc · ⁊ čillagoc meguontac o̗ vilagoſſagokat 
Jo	2	11	Es vr atta o̗== ==zauat o̗ ſèrègenèc orcaia[tol] èlo̗t · mert igē ſoc o̗== ==vara · mert èro̗ſſèc ⁊ teuo̗c o̗ èro̗it  Mert nag vrnac napia ⁊ igen felèlmès · ⁊ ki tu̇rhèti o̗tèt 
Jo	2	12	Ma azert ug== ==mōd vr iſtèn  Fordollatoc èn hoziam mend tu̇ zu̇uèteckèl · bo̗itbèn ⁊ ſiralomban ⁊ gazolatban ·
Jo	2	13	⁊ mètèlletec meg tv̇ zu̇uètekèt · ⁊ fordollatoc tv̇ vratoc iſtènhez · mert kèges ⁊ irgalmas · èngedèlmès ⁊ ſoc irgalmaſſago · ⁊ felſeges  irgalmas gonoſſagokon 
Jo	2	14	Ki tugga  ha meg fordollon  ⁊ bočaſſon iſtèn · ⁊ aggon o̗ utanna aldomaſt  Aldozat ⁊ aianlat mv̇ vrunk iſtènnèc 
Jo	2	15	Eneklètec trombitaual ſyonban · ſcèntellètec bo̗ito̗t · hyatoc ſèrèget ·
Jo	2	16	egbè gu̇hètec nepèt · ſcèntellètec eghazat · egbè hyatoc venekèt · egbè gu̇hètec aprokat · ⁊ èmlo̗kèt zopokat · Ki mennē a· uo̗ lègeń o̗ hailakabol · ⁊ meń azzoń o̗ tèrèmebo̗l 
Jo	2	17	az oltar ⁊ a· gador ko̗zo̗t ſirnac papoc  vrnac zolgay  ꝓpheta ⁊ mondnac  Engèg  vram  èngèg te nepèdnèc · ⁊ ne aggad te o̗ro̗klètedèt bozzoſagba · ⁊ ne vralkogganac nèmzètec o̗raitoc  Mēt mirè mongac a· nepèkbèn  Hol vagō o̗ iſtènec 
Jo	2	18	Vr zèrètte o== ==̗fo̗ldet  ⁊ meg èngèdet o̗== ==nepenèc ·
Jo	2	19	⁊ fèlèlt vr  ⁊ mondot o̗== ==nepenèc  Ime èn èrèztec tv̇nèktec gabonat  bort · ⁊ olait · ⁊ bètèllèſettèc o̗bènnec · ⁊ nē adlac tv̇to̗kèt touabba nèmzètecbè̄ bozzoſagba ·
Jo	2	20	⁊ o̗tèt  ki ezfèkro̗l vagon · mèzze tezē tv̇to̗llètec · ⁊ ki u̇zō̗ o̗tèt a fo̗ldbè  az utba · ⁊ puztaba · ⁊ orcaiat nap kèlèti tènger èllèn · ⁊ o̗ utollat az vtolſo tèngerrè  Es felmegē o̗ bu̇zo̗  ⁊ felmegē o̗ rothadagoſſaǵa · mert kèuelo̗l mu̇uèlkedet 
Jo	2	21	Ne akarih felned  fo̗ld  dè vigag  [te] ⁊ o̗ro̗l · mert fel magaztatta vr  hog tege 
Jo	2	22	Ne akariatoc felnetec a· videknèc lelkeſit · mert a· kiètlènnèc dragalotoſi nèmzettènèc · mert a· fa hozta o̗ gimo̗lćit · a· fu̇gè ⁊ a· zo̗lo̗ attac o̗ è[r]rèiekèt 
Jo	2	23	Es ſyonnac fiay  vigaggatoc  ⁊ o̗ro̗llètec tv̇ vratoc iſtènbèn · mert atta tvnèktec igaſſagnac taneitoiat · ⁊ lezalleitʼa tv̇ reatoc veterńèy harmatot ⁊ èſtièt  mikent kèzdètto̗l foguā 
Jo	2	24	Es a· zero̗c bètèllèſednèc gabonaual · ⁊ a· ſaitoc Iochel bo̗uo̗lko̗dnèc borral ⁊ olayal ·
Jo	2	25	⁊ meg adom tv̇nèktec az èztèndo̗kèt · kikèt meg o̗t a· ſaſka  a· čayua  a· roga ⁊ a· herńo  Nag èn èro̗ſſegem  kit èrèztettèm tv̇ hoziatoc ·
Jo	2	26	⁊ eztec eltèttètuē · ⁊ megelegettec · ⁊ dičeritec tv̇ vratoc iſtènteknèc nèuėt  ki to̗t čudakat tv̇ uèlètec · ⁊ nē galaztatic meg èn nepèm o̗ro̗cke ·
Jo	2	27	⁊ tuggatoc  mert èn Iſr̄l ko̗zèpet vagoc · ⁊ èn tv̇ vratoc iſtèntec · ⁊ ninč nagob · ⁊ èn nepè̄ nem galaztatic meg o̗ro̗cke  Capṃ hảḍ (II,28) [e]
Jo	2	28	ES lezen èzec utā  O̗tto̗m èn zèllètemèt menden tèſtrè · ⁊ tu̇ fiaitoc ⁊ tv̇ leantoc ꝓphetalnac · Tu̇ ventec almakat almadoznac · ⁊ tv̇ ifiatoc latatokat latnac 
Jo	2	29	Dè ⁊ · a== ==nnapocban o̗tto̗m èn zèllètemèt ⁊ èn zolgalo leańimra 
Jo	2	30	Es adoc čudakat meńńen ⁊ fo̗ldo̗n · vert ⁊ tu̇zèt ⁊ fu̇ſtnèc parait 
Jo	2	31	Nap ſetetſegecbè fordol · ⁊ hod verbè  mi èlo̗t èl io̗yo̗n vrnac nag napia · ⁊ felèlmès 
Jo	2	32	Es lezē  Menden  valaki kaialtanga vrnac nèuet  v̇duo̗zo̗l · Mert ſyonnac hegē ⁊ Ihrlmbē lezē az v̇duo̗zo̗les · mikēt mōdot vr · ⁊ a· maradekocbā  kikèt vr hiuand 
Jo	3	1	Mert ime  a== ==nnapokbā ⁊ az v̇do̗bèn  micor megfordeitandom Iudanac ⁊ Ihr̄lmnc̣ fogſa[g]gat  ꝓpheta
Jo	3	2	egbè gu̇ito̗c menden nèmzètekèt  ⁊ vizē o̗kèt Ioſaphatnac vo̗lgebè · ⁊ ottogol vètèkedem o̗uèlec  Iſr̄len  èn nepèmen  ⁊ èn o̗ro̗klètemen  kikèt èl himtettènèc nèmzètecbè · ⁊ èn fo̗ldèmèt megoztottac 
Jo	3	3	⁊ èn nepèmen ńilat èrèztettènèc  Es a· gèrmeket vèttec a· bordelba · ⁊ a· leant èl attac boron  hog innanac 
Jo	3	4	Valobizoń mi ènnèkem ⁊ tv̇nèktec Tirus ⁊ Sydon · ⁊ Paleſtinayaknac mendē hatari  Midènem go̗zo̗dèlmèt forbatlotoc meg ènnèkē ė  Es ha tu̇ èn èllènē go̗zo̗dèlmèztec  hamar ⁊ gorſan meg adom tv̇ nèktec a· megforbatlaſt tv̇ fètekrè 
Jo	3	5	Mert èn èzu̇ſtōmèt ⁊ èn arańńamat èluo̗ttetec · ⁊ èn keuanatoſimat ⁊ èn zepimèt attatoc tv̇ baluātoknac eghazaba 
Jo	3	6	⁊ Iuda fiait ⁊ Ihr̄lm fiait èl attatoc a· go̗ro̗go̗c fiainac  hog mèzze tennetec o̗kèt o̗ hataroktol 
Jo	3	7	Ime èn feltamaztom o̗kèt a· hèlen  kibè̄ èl attatoc o̗kèt · ⁊ fordeitom a· tu̇ megforbatlaſtokat tu̇n fètekrè ·
Jo	3	8	⁊ èl arolom tv̇ fiaitokat ⁊ tv̇ leantokat Iuda fiainac kèzekbè  ⁊ èl arollac o̗kèt Aſſabeoſoknac  igē mèzze== ==ualo nèmzètnèc · mert vr vr bèzellette 
Jo	3	9	v̇uo̗lčetec èzt nèmzètbè̄  Scèntellètec hadat · tamaziatoc fel az èro̗ſſèkèt  Ozeas Felmeńńènèc menden hadakozo ferfiak 
Jo	3	10	To̗rietec meg tv̇ zanto vaſaitokat to̗ro̗cbè · ⁊ tv̇ kapaitokat lančacba  A· bètèg mongō  mert èn èro̗s vagoc 
Jo	3	11	Fakadoziatoc  ⁊ io̗uètec menden nèmzètec ko̗rńo̗l  ⁊ egbè gu̇lèkeziètec ot · ⁊ le èyti vr te èro̗ſ[e]idèt |
Jo	3	12	Kèllènèc fel nèmzètec  ⁊ meńńènèc fel Ioſaphatnac vo̗lgebè  mert ottogol u̇lo̗c  hog ko̗rńo̗l menden nèmzètekèt megitellèc 
Jo	3	13	Erèzietec tv̇ ſarlotokat  mert meg ert az aratas  Io̗uètec  ⁊ zallatoc le  mēt tèllès a· ſaito · ⁊ bo̗uo̗lko̗dnèc a· ſaitoc  mert meg ſokaſolt o̗ gonoſſagoc 
Jo	3	14	a== ==[n]nepèc o̗ldo̗klètinèc vo̗lgebèn · mert ko̗zèl vrnac napia a· valaznac vo̗lgebèn 
Jo	3	15	Nap ⁊ hod megſeteto̗ltèc  ⁊ čillagoc meguontac o̗ feneſſegekèt 
Jo	3	16	⁊ vr ſyonbol reio ⁊ Ihr̄lmbo̗l agga o̗ zauat · ⁊ meńńèc meg indoltat[t]nac ⁊ fo̗ld · ⁊ vr lezē o̗ nepenèc [fo̗ldenèc] rèmenſege · ⁊ Iſr̄l fiainac [rèmēſege] èro̗ſſege 
Jo	3	17	Es tuggatoc  mert èn vagoc tv̇ vratoc iſtèntec · Syonban  èn ſcēt hegemen lakozo  Es lezen Ihr̄lm ſcēt  ⁊ idèǵenec touabba nē mennèc o̗ altalla 
Jo	3	18	Es lezē a== ==nnapon · hegec edeſſeget hullatnac · ⁊ vo̗lgèc tèyèl folnac · ⁊ Iudanac menden čergètèǵibèn vizèc folnac  ⁊ forras ki megē [o̗] vrnac hazabol  ⁊ meg o̗to̗zi az arradat-@@nac ꝓpheta tuuiſſit 
Jo	3	19	Egiptus puztolatba lezē ⁊ Idomea vèzedèlemnèc puztaſagaba azert  hog hamiſſan mu̇uèlkettènèc Iuda fiaiban  ⁊ az artatlannac veret èlo̗tto̗ttec o̗== ==fo̗ldo̗kbèn 
Jo	3	20	Es Iudea lakoztatic mēd o̗ro̗cke ⁊ Ihr̄lm nèmzètecbo̗l ⁊ nèmzètecbè 
Jo	3	21	⁊ megtizteitom o̗ verekèt  kit meg== ==nē tizteitottam vala · ⁊ vr lakozic Syonban 
Am	1	1	Amoſnac igey  ki ki volt Tekuenac paztoribol  mellèkèt latot Iſr̄lrè  Ozyaſnac  Iuda [iſr̄l] kiralanac napibā  ⁊ Ieroboamnac  Ioas fianac  Iſr̄l ko̗ńuo̗ kiralanac napiban  kèt èztèndo̗uèl èlo̗tto̗ a· fo̗ld indolaſnac ·
Am	1	2	⁊ monda  Vr Sionbol reyo · ⁊ Ihr̄lmbo̗l agga o̗== ==zauat  ⁊ ſirtanac paztoroknac dragalatoſi · ⁊ meg azot Carmeloſnac tètèie 
Am	1	3	Ezt mōga vr  Damaſcoſnac harom bu̇nin · ⁊ a· negèdiken nem fordeitom meǵ o̗kèt · azert  hog Galaadot vas ńomtato keſſeǵgèl to̗rto̗ legen meg ·
Am	1	4	⁊ èrèztec tu̇zèt Azaèlnèc hazaba · ⁊ megmaria Benadabnac hazat ·
Am	1	5	⁊ megto̗ro̗m Damaſcoſnac zauarit · ⁊ èluèztē a· baluań mèzèiebèn lakozokat · ⁊ eſtapot tartot gènerkedètnèc ⁊ bèlèndeſſegnèc hazabol  Es èl vitèttètic Syrianac nepe Cyrenenbè  vg== ==mond vr |
Am	1	6	Ezt monga vr  Gazenac harom fertezèteſſegin · ⁊ a· negèdiken nē fordeitom meg o̗tèt · azert  hog èluitte legen a· to̗kellètes fogſagot  hog bè rèkèztène o̗tèt Ydumeaba ·
Am	1	7	⁊ èrèztèc tu̇zèt Gazeenac ko̗ fala[ba]ra · ⁊ megmaria o̗ hazait 
Am	1	8	⁊ èluèztec Azotomban lakozokat · ⁊ eſtapot tartot Aſkalonbol  Es fordeitom èn kèzèmèt Acharomra · ⁊ èl uèznèc a· iazoknac maradeki  vg== ==mond vr 
Am	1	9	Ezt moga vr iſtèn  Tiruſnac harom bu̇nin · ⁊ a· negèdiken nē fordeitom meg o̗kèt azert  hog a· to̗kellètes fogſagot Amos bè rèkèztettec Idumeaba · ⁊ nē èmlèkeztènèc meg atʼafiaknac fogadaſarol ·
Am	1	10	⁊ èrèztec tu̇zèt Tiruſnac ko̗ falaba · ⁊ megmaria o̗ hazokat /
Am	1	11	èzt monga vr  Edomnac harō bu̇nin · ⁊ a· negèdikèn nem fordeitom meg o̗tèt · azert  hog to̗rrèl [v̇d] v̇ldo̗zto̗ legen o̗ atʼtʼafiat · ⁊ megto̗rto̗ o̗ irgalmaſſagat · ⁊ touabba megtartotta legen o̗ hirtèlènkedètet · ⁊ o̗ haragiat megtartotta mend vegiglèn 
Am	1	12	èrèztec tu̇zèt Tememba · ⁊ meg maria Bozrenac hazat 
Am	1	13	èzt mōga vr  Amō fiainac harom fertezèteſſegin · ⁊ a· negèdiken nē fordeitom meg o̗tèt Azert  hog Galaadnac nèhèzkeſit megmètèlte o̗ hataranac megzeleſeiteſerè ·
Am	1	14	⁊ tu̇zèt gerièztec / Rabaathnac  maſkent Rabeenac ko̗falaba · ⁊ megmaria o̗ hazat ordeitaſban hadnac ⁊ homalnac napian ⁊ az indolaſnac napian 
Am	1	15	Es megē Melchon fogſagba  o̗ ⁊ · o̗ fèdèlmi egèmbè  vg== ==mond vr |
Am	2	1	Ezt mōga vr iſtèn  Moabnac harom fertezèteſſegin · ⁊ a· negèdiken nē fordeitom meg o̗tèt · azert  hog Idumea kiralanac tètèmit meg eǵètte mend hamuiglan 
Am	2	2	Es èrèztec tu̇zèt Moabba · ⁊ meg maria Cariothnac hazat · ⁊ meghal Moab a· zozatban · ⁊ trombitanac v̇uo̗lteſebèn ·
Am	2	3	⁊ èluèztec birat o̗ ko̗zèpibo̗l · ⁊ o̗ menden fèdèlmit mego̗lo̗m o̗uèle  vg== ==mond vr  Capṃ 4ḍ  ꝓpheta [2]
Am	2	4	[è] Ezt monga vr iſtèn  Iudanac harom fertezèteſſegin · ⁊ a· negèdiken nem fordeitom meg o̗tèt · azert  hog èluèttec vrnac to̗rueńet · ⁊ o̗ parāčolatit nē o̗riztec  Mert meg čaltac o̗kèt o̗ baluańi  kic utan iartanac o̗ atʼtʼoc ·
Am	2	5	⁊ èrèztec tu̇zèt Iudaba · ⁊ megmaria Ihr̄lmnèc hazat /
Am	2	6	Ezt monga vr  Iſr̄lnc̣ harom fertezèteſſegin ⁊ a· negèdiken nē fordeitom meg o̗tèt · azert  hog az igazat ėzu̇ſto̗n èlatta · ⁊ a· zegent lab o̗lto̗zo̗n ·
Am	2	7	Kic megto̗ric zegeneknèc fèiekèt fo̗ldnèc pora felet · ⁊ alazatoſoknac vtat èl tauoztatʼtʼac · ⁊ fiu ⁊ o̗ atʼtʼa bèmētènc̣ a· leańhoz · hog megto̗rnec èn ſcēt nèuèmèt ·
Am	2	8	⁊ a· zalagba vètet ruhakon fèko̗ttènèc mēden oltar zerēt · ⁊ karhozattaknac borat iziac vala o̗ iſtèneknèc hazaban 
Am	2	9	èn kèdeg ki irtottam Amorreuſt o̗ orcaioc èlo̗l · kinèc cedroſoknac magaſſaga o̗ magaſſaga · ⁊ o̗ èro̗s mōnal čèrè fa · ⁊ megto̗rtèm fello̗l o̗ gimo̗lčet · ⁊ alat o̗ gu̇kèrit 
Am	2	10	èn vagoc  ki felmentèttèlèc tu̇to̗kèt Egiptombol · ⁊ vittèlèc tu̇to̗kèt a· [kièt] kiètlènbè nèguèn èztèndèiglèn · hog birnatoc Amorreusnac fo̗ldet 
Am	2	11	Es feltamaztottam tv̇ fiaitocbol ꝓphetacba · ⁊ tv̇ ifiaiotocbol nazareoſokat  Midènē vg== ==vagō ė  Iſr̄lnèc fiay  vg== ==mōd vr 
Am	2	12	Es a· nazareoſoknac attoc vala bort · ⁊ a· Amos ꝓphetaknac parančoltoc vala monduā  Ne ꝓphetallatoc 
Am	2	13	Ime èn čikorgatoc tv̇ reiatoc · mikent čikorǵ a· zenaual megtèrhèltètet zèkèr ·
Am	2	14	⁊ futas èluèz a· gorſtol · ⁊ èro̗s nem biria o̗ tèhètſeget · ⁊ èro̗s nē zabadeitʼa meg o̗ lelket ·
Am	2	15	⁊ yet tarto nē alhat · ⁊ o̗ labaiban gors ne zabadolhat== ==meǵ · ⁊ lora èllo̗ nē zabadeithatʼtʼa meg o̗ lelket ·
Am	2	16	⁊ a== ==nnapon zu̇uèl èro̗s · az èro̗ſſèc ko̗zo̗t mèzeitèlèn fut èl 
Am	3	1	Halgaſſatoc [èzekèt] az iget  mellèt vr bèzellet tv̇ reatoc  Iſr̄lnèc fiay  menden rokonſagira · mellèt ki ho̗ztam Egiptomnac fo̗ldebo̗l  monduan 
Am	3	2	Čac tv̇to̗kèt èſmèrtèlèc fo̗ldnèc menden nèmzètibo̗l  Azert meglatom tv̇ reiatoc tv̇ menden hamiſſagtokat 
Am	3	3	Mindènē egèmbè iarnac ė kèttèn  hanē== ==ha illèndic o̗nèkic 
Am	3	4	Midènē reio ė orozlan a· ligètbèn  hanē== ==ha ragadozatot valland  Midènē orozlānac ko̗lko̗ agga o̗ zauat ė o̗ barlangiabol  hanem== ==ha ragadand valamit 
Am	3	5	Midènē èſic madar ė · fo̗ldnèc to̗rebè madaraz== ==nalku̇l  Midènem èluetèttèttètic ė a· to̗r a· fo̗ldro̗l  mi èlo̗t valamit fogion 
Am	3	6	Es ha eneklènd a· trombita a· varoſbā · ⁊ a· [nep] nep meg== ==nē yed  Ha nem lezē gonoz a· varoſban  kit vr nē tènd 
Am	3	7	mert nem tezi vr iſtèn az iget  hanē== ==ha megièlētèndi o̗ titkiat o̗ zolgainac  ꝓphetaknac  ꝓpheta
Am	3	8	Reio az orozlan  ki nem fel  Vr iſtèn bèzellet  ki nem ꝓphetal 
Am	3	9	Hallandoua tegetec Azotomnac varoſiban ⁊ Egiptom fo̗ldnèc varoſiban · ⁊ mongatoc  Egbè gu̇ito̗ziètec Samarianac hegibè · ⁊ laſſatoc a· ſoc balgatagſagokat o̗ ko̗zèpette · ⁊ patuart zènuèdo̗ket o̗ rèitekibèn ·
Am	3	10	⁊ nē tuttanac igazat tenni  vg mond vr  Hamiſſagot ⁊ ragadozatot kenčeznèc o̗ hazocban 
Am	3	11	Azert èzt monga vr iſtē  Megto̗ro̗dèlmèztètic  ⁊ megko̗rńekeztètic a· fo̗ld · ⁊ leuontatic te bèlo̗llèd te èro̗ſſeged · ⁊ èl ragattatnac te hazaid 
Am	3	12	èzt monga vr  Mikent ha a· paztor èlragagadand orozlānac zaiabol kèt zarakat auag fu̇lnèc veget  igèn ragattatnac èl Iſr̄lnc̣ fiay  Kic lakoznac Samariaban èn agačkamnac čapaſaban · ⁊ Damſcoſnac agaban 
Am	3	13	Halgaſſatoc  ⁊ vallatoc Iacob hazaban  vg== ==mond ſèrègeknèc vra iſtène  
Am	3	14	Mert a· napon  mellen kèzdèndem meglatnom Ifr̄lnc̣ to̗ruē to̗reſet  o̗reiaia latom meg · ⁊ Bethelnèc oltarira · ⁊ èluagattatic az oltarnac zarvay · ⁊ èſnèc a· fo̗ldrè ·
Am	3	15	⁊ megvèrē a· tèli hazat a· ńari hazzal  ⁊ èluèznèc az elefant tètèmbo̗l alkotot hazac  ⁊ ſoc hazac tèkozlatnac èl  ug== ==mond vr 
Am	4	1	Halgaſſatoc èz iget  ko̗uèr v̇no̗c  kic vattoc Samarianac hegebèn  Amos Kic patuart teztec nauolaſoknac · ⁊ megto̗rto̗c zegenekèt  Kic mongatoc tv̇ vraitoknac  hoziatoc  ⁊ izonc 
Am	4	2	Eſko̗t vr iſtèn o̗ ſcèntebèn  mert ime napoc io̗nèc tv̇ reiatoc  ⁊ felèmèlnèc tv̇to̗kèt · ⁊ tv̇ megmaradektokat forro fazokakban ·
Am	4	3	⁊ az reſſeken ki mentec eggitec maſtoc èllèn  ⁊ vèttèttec Armōba  vg== ==mōd vr |
Am	4	4	Io̗uètec Bethèlbè · ⁊ hamiſſan mu̇uèlkeggètec Galgalaba · ⁊ ſokaſehatoc meǵ a· to̗ruē[t] to̗reſt  ⁊ aianlatoc holual tv̇ aldomaſtokat 
Am	4	5	⁊ aldoziatoc a· kouazbol dičerètet · ⁊ hyatoc akaratus aldozatoknac · ⁊ hirdèſſetec meg  mēt ig akartatoc  Iſr̄l fiay  vg== ==mōd vr iſtèn :
Am	4	6	Azert èn ⁊ · attam tv̇nèktec fogaknac felèlmet tv̇ mendē varoſtocbā ⁊ keńèrnèc zu̇kſeget tv̇ mendē hèltecbèn · ⁊ nē fordoltatoc èn hoziam  vg== ==mond vr 
Am	4	7	Es èn megtiltottam tv̇to̗llètec az èſſèt  mikor meg== ==harom honapoc volnanac arataſiglan · ⁊ èſec eg== ==varoſra · ⁊ maſikra nem èſec  Eg rez meg o̗to̗ztètet · ⁊ · a· rez  melrè nem èſtèm  megazot 
Am	4	8	Es io̗uenèc[k] kèt ⁊ harom varoſoc az eg== ==varoſba  hog innanac vizèt · ⁊ nē elegettènèctènèc meǵ · ⁊ nē fordolatoc èn hoziā  vg== ==mōd vr 
Am	4	9	Megvèrtèlèc tv̇to̗kèt azalo zèllèl ⁊ rogaual · tv̇ kèrteteknèc ſokaſſagat · ⁊ tv̇ zo̗lo̗iteket · ⁊ tv̇ olay kèrteteket ⁊ tv̇ fu̇gè kèrteteket herńo o̗tto̗ meg  ⁊ nē fordolatoc èn hoziā  vg== ==mōd vr 
Am	4	10	Erèztec tv̇ bèletec halalt ꝓpheta Egiptomnac vtaban · to̗rrèl megvèrē tv̇ ifiaitokat · mend tu̇ louaitoknac fogſaǵaiǵ · ⁊ felmentètē tv̇ zallaſtoknac bu̇zet tv̇ orrotocba · ⁊ nē fordolatoc èn hoziam  vg== ==mond vr 
Am	4	11	èl fordeitalac tu̇to̗kèt  mikent vr èl fordeitotta Sodomat ⁊ gomorrat · ⁊ lo̗ttètec mikēt a· tu̇zbo̗l ki ragattatot [èl] v̇zo̗ǵ · ⁊ nē fordolatoc èn hoziam  vg== ==mōd vr 
Am	4	12	Azert èzekèt tezē tenèked  Iſr̄l  ug== ==mōd vr  Miutā kèdeg èzekèt tèndem tenèked  kezehèd te magadat  Iſr̄l  te iſtènednèc èlèibè ·
Am	4	13	mert ime  èn tezec hegekèt · ⁊ tèremtec zèlèt · ⁊ hirdètem èmbernèc o̗ bèzedet · tezē a· veternèy ko̗do̗t · ⁊ iaroc fo̗ldnèc magaſſagan · ſèrègeknèc vra iſtènè o̗ nèue 
Am	5	1	Halgaſſatoc èz iget  kiuèl èmèlec tv̇ reiatoc ſiralmat  Iſr̄lnc̣ haza le èſet · ⁊ nem toldatic  hog felkèllen 
Am	5	2	Iſr̄lnèc zu̇zo̗ leuèttètet o̗ fo̗ldebè · ninčèn  ki felko̗lčo̗ o̗tèt 
Am	5	3	Mert èzt mōga vr iſtèn  A· varos  kibo̗l èzerec kimennèc== ==vala · meǵ hagattatnac o̗ bènne zazan · ⁊ kibo̗l ki mennèc== ==vala zazan  hagattatnac o̗ bènne tizèn Iſr̄lnc̣ hazaban |
Am	5	4	Mert èzt mōga vr iſtèn Iſr̄l hazanac  Kèrèſſètec èngemèt  Amos ⁊ eltec ·
Am	5	5	⁊ ne akariatoc kèrèſnetec Bethelt · ⁊ galgalaba ne akariatoc mēnetec · ⁊ Berzabeeba bènemeńńètec · mert Galgala fogſagban vitèttètic èl · ⁊ Bethel kellètlèn lezē 
Am	5	6	Kèrèſſetec vrat  ⁊ ellètec  Netalantal meg egèttèſſec Ioſephnc̣ haza  mēt tu̇z · ⁊ megmaria  ⁊ nē lezē  ki megolča Bethelt /
Am	5	7	Ki v̇ro̗mbè fordeitʼa az itelètet  ⁊ vrnac igaſſagat meghaggatoc a· fo̗ldo̗n 
Am	5	8	Acturuſt teuo̗t ⁊ oriunth · ⁊ ſetetſegekèt holualba fordeitot · ⁊ napot eybè valtoztatot  Ki hya tèngernèc vizèit · ⁊ ki o̗tti azokat fo̗ldnèc zinerè  Vr o̗== ==nèue 
Am	5	9	Meg mèuèti a· puztolatot az èro̗ſſo̗n · ⁊ a· foztaſt a· hatalmaſra hozia |
Am	5	10	Gu̇lo̗ſegbèn vallottac a· kapuban megfèddo̗t · ⁊ a· to̗kellèteſen bèzello̗t megutaltac 
Am	5	11	Azert  hog megńomoreitʼatoc== ==vala a· zegēt · ⁊ a· valaztot fozlatot èluezitec== ==vala o̗to̗llo̗  Hazakat negzego̗ ko̗uèl raktoc · ⁊ nē lakoztoc o̗ bènnec  Iǵen zèrèlmès zo̗lo̗kèt plantaltoc · ⁊ nē iziatoc o̗ borat ·
Am	5	12	mert èn èſmèrtèm tv̇ ſoc fertezèteſſegtekèt · ⁊ tv̇ èro̗s bu̇nto̗kèt  Igaz èllènſegec aiandokokat veztec · ⁊ zegenekèt a· kapubā · meg ńomorgattoc 
Am	5	13	Azert ildomos az v̇dōbèn vèztègl · mert az [v̇do̗] v̇do̗ gonoz 
Am	5	14	Kèrèſſètec iot ⁊ ne gonozt  hog ellètec · ⁊ ſèrè-@@geknèc ꝓpheta vra iſtène tu̇ uèlètèc lezē  mikēt mondotta |
Am	5	15	Gu̇lo̗llètec gonozt  ⁊ zèrèſſètec iot · ⁊ zerezietec a· kapuban az itelètet · ha talantal Ioſeph maradekinac irgalmazion ſèrègeknèc vra iſtène 
Am	5	16	Azert èzt monga ſèrègeknèc vralkodo vr iſtène  Menden vcakban ſiralm ⁊ mēdenecbèn  kic ku̇uo̗l vadnac  mōdatic : Yai  Yay  Es a· zantokat hyac gazolatra ⁊ azokat ſiralomra  kic tudnac ſiratni 
Am	5	17	Es menden vtacban lezē ſiralom  mert altal megec te ko̗zèpettèd  vg== ==mōd vr 
Am	5	18	Iay vrnac napiat keuanoknac  Mirè akariatoc o̗tèt  Vrnac èz napia ſetetſeg ⁊ nē vilagoſſag 
Am	5	19	Mikeppèn ha èmber èlfutand orozlannac orcaiatol · ⁊ èlèibè kèllen o̗nèki mèdue · ⁊ bèmeńńen a· hazba · ⁊ megtamazkoggec o̗ kèzeuèl a· falhoz  ⁊ meǵmaria o̗tèt zomak 
Am	5	20	Midènē nem ſetetſegė vrnac napia ⁊ nē vilaǵ · ⁊ homal ⁊ nem feneſſeg o̗ bènne 
Am	5	21	Gulo̗ltèm  ⁊ èl uèttèm tv̇ innèpnaptokat · ⁊ nē vezem tv̇ ſèrègteknèc illatʼtʼat 
Am	5	22	Hogha aianlandotoc ènnèkem aldomaſokat · ⁊ tv̇ aiandoktokat nem vezem · ⁊ tv̇ ko̗uèrteknèc fogadaſat nē vezem 
Am	5	23	Vegèd èl èn to̗llèm te enekidnèc zaiǵaſat · ⁊ te igrec keſſegidnèc enekit nē halgatom meǵ ·
Am	5	24	⁊ meg@@ièlentètic Amos az itelèt monnal èro̗s arradat 
Am	5	25	Midènem oſtʼakat ⁊ aldozatokat aianlotʼtʼatoc ènnèkem a· kiètlènbèn [ė] nèguè̄ èztèndèiglèn ė  Iſr̄lnc̣ haza ·
Am	5	26	⁊ viſèltetec Molothnac hailakat tv̇ iſtènteknèc ⁊ baluańtoknac kepet  Tu̇ iſtènteknèc čillagat · mellèkèt to̗ttètec tv̇ magatoknac 
Am	5	27	Es èlmentètlèc tu̇to̗kèt Damaſcos èlue  vg== ==mond ſèrègeknc̣ vra o̗ nèue 
Am	6	1	Iay nèktec  kic gėńerkettètec Syonban · ⁊ biztoc Samarianac hegebè  Fèdèlmèk nepèknèc fèy iaruā kèuelſeggèl Iſr̄lnc̣ hazaban 
Am	6	2	Meńńètec èl Calāmeba  ⁊ laſſatoc meg · ⁊ onnat meńńètec nag Emathba · ⁊ zallatoc le a· iazoknac Gethebè · ⁊ o̗ orzagoknac mēto̗l iobbaiba · ha zeleſb o̗ hataroc tv̇ hataritoknal |
Am	6	3	Kic èl valaztattatoc gonoz napba · ⁊ ko̗zèlgèttec hamiſſagnac zèkihez 
Am	6	4	Kic aloztoc elefant tètèmmèl alkotot agacban · ⁊ buialkottoc tu̇ agatocban · kic megezitec a· barant az apro barom čordaibol · ⁊ a· boriukat az o̗règ barom čordaia ko̗zèpibo̗l ·
Am	6	5	kic enekletec ſoltarnac zauaban  mikent Dauid  Alaitottac o̗magoknac vallanioc eneknc̣ èdeńit 
Am	6	6	yuuan a· fialakban bort ⁊ mē-@@to̗l ꝓpheta iob kènèttèl kènèttèttènèc meg · ⁊ ſemmit ſem zènuèdnèc== ==vala [Ioſephnèc] Ioſephnèc to̗ro̗dèlmen 
Am	6	7	Azert ma èl mennèc az èl meno̗knèc fèieken · ⁊ èluètèttètic a· buialkodoknac teuo̗io̗ 
Am	6	8	éſko̗t vr iſtèn o̗ lelkerè  vg== ==mōd ſèrègeknèc vra iſtène  èn megutalom Iacobnac kèuelſeget · ⁊ o̗ hazait gu̇lo̗ltèm · ⁊ èl adom a· varoſt o̗ lakozoiual o̗zuo̗ 
Am	6	9	Hogha eg== ==hazban tiz ferfiac lèndnèc  maradandnac  o̗k ⁊ · meg halnac ·
Am	6	10	⁊ vezi o̗tèt o̗ rokona · ⁊ meg egèti o̗kèt  hog tètèmit a· hazbol ki uige · ⁊ mond annac  ki a· haznac rèitekebèn vagō  Midènem vagon ė et mèllèttèd ·
Am	6	11	⁊ fèlèl · Vegè vagon  ⁊ mōd nèki  Vèztègy  ⁊ ne èmlèkezièl vrnac nèuero̗l ·
Am	6	12	mert ime vr parančolt · ⁊ meguèri a· nagob hazat romlaſſal · ⁊ a· ku̇ſſèb hazat mètèleſeckèl 
Am	6	13	Mindènē futhatnac ė louac a· ko̗zirton · auag zanthatnac a bialokon / Mert az itelètet kèſèro̗ſegbè fordeitottatoc · ⁊ igaſſagnac gimo̗lčet v̇ro̗mbè 
Am	6	14	kic vigattoc a· ſemmibèn  kic mondotoc  Mi== ==nē mv̇ èro̗ſſego̗ncbè̄ vo̗ttō̗c ė mu̇ magonknac zaruakat 
Am	6	15	Vg== ==mōd ſèrègeknc̣ vra iſtène  Ime  èn tamaztoc tv̇ reiatoc  Iſr̄lnèc haza  nèmzètet  ⁊ megto̗r tuto̗kèt Amos Emachnac bèmenètito̗l foguā · a· kiètlènnc̣ arradatʼtʼaiglan 
Am	7	1	Ezekèt mutata vr iſtèn ènnèkem  Es ime  ſaſkaknac teuo̗io̗ èſti ès tèrmeſinèc kèzdètebèn  Es ime èſti a· čordanac ńiro̗io̗ utan  maſkent kiralnac ńireſe utan 
Am	7	2	Es lo̗n  mikor megto̗kellette== ==uolna a· fo̗ldnèc fu̇uet enny / mondec  Onzollac  vram iſtèn  leg kègèlmès  Ki tamaztʼa fel Iacobot · mert aprod 
Am	7	3	Kègèlmèze vr iſtèn èzen  Nem lezen  Monda vr iſtèn 
Am	7	4	Ezekèt mutata vr iſtèn ènnèkem  Es ime  vr iſtèn hya az itelètet tu̇zbè · ⁊ megmar ſoc melſeget · ⁊ megezi egèmbè a· rezèt ·
Am	7	5	⁊ mondec  Vram iſtèn  onzollac  ńugoggal meg  Ki tamaztʼa fel Iacobot  mert aprod 
Am	7	6	Kègèlmèze vr èzen  Dè èz ⁊ · nē lezē  monda vr iſtèn 
Am	7	7	Es ime  vr al== ==vala a· [me] meg egèneſeitètet ko̗falon  ⁊ o̗ kèzebè̄ mèz kalan 
Am	7	8	Es mōda vr ènnèkem  Mit lać te  Amos  Es mōdec  Mèzèlo̗nc̣ kalanat  Es mōda vr  Ime  èn vètē a· mėz kalant Iſr̄lnc̣  èn nepèmnèc ko̗zèpibè · ⁊ nē toldom touabba o̗tèt ekeſeitènem 
Am	7	9	Es megto̗rèttètnèc a· baluańnac magaſſagi  ⁊ Iſr̄lnc̣ ſcèntelèti megpuztoltatnac · ⁊ to̗rrèl kèlec fel Ierobouānac hazara |
Am	7	10	Es èrèzte Amaſyas  Bethelnèc papa Ierobouamhoz  Iſr̄lnc̣ kiralahoz  mōduā  ꝓpheta Amos te èllèned viut Iſr̄l hazanac ko̗zèpette  Nem zènuèdhèti è · fo̗ld o̗ mēden bèzedit 
Am	7	11	Mert èzt mōga Amos  To̗rbèn hal meg Ierobouā  ⁊ Iſr̄l fogſagbā megen èl o̗ fo̗ldebo̗l |
Am	7	12	Es monda Amaſias Amoſnac  Ki lac maſkent  oh lato  Meń  fu̇s Iudanac fo̗ldebè  ⁊ egèl ottogol keńèrèt · ⁊ ottogol ꝓphetal 
Am	7	13	Es ne tolgad touabba  hog Bethelbèn ꝓphetal · mert kiralnac ſcèntelète ⁊ o̗ orzaganac haza 
Am	7	14	Es fèlèle Amos  ⁊ monda Amaſiaſnac  Nem vagoc ꝓpheta  Nė vagoc ꝓphetanac fia · dè paztor vagoc  èn zègdèluē zedery fakat ·
Am	7	15	⁊ vo̗n èngemèt vr  mikor ko̗uètē== ==vala a· čordat  Es mōda vr ènnèkem  Meńnèl  ⁊ ꝓphetal Iſr̄lnc̣  èn== ==nepèmnèc 
Am	7	16	Es ma halgaſſad vrnac igeit  Te mondod  Ne ꝓphetal Iſr̄lrè · ⁊ ne hirdès a· baluā · hazara 
Am	7	17	Azert èzt monga vr  Te fèlèſeged è · varoſbā paraznalkodic · ⁊ te fiaid ⁊ te leańid to̗rbèn èſnèc le · ⁊ te fo̗ldèd ko̗tèllèl mertètic meg · ⁊ · te a· fertezètes fo̗ldbèn halz meǵ · ⁊ Iſr̄l fogſagbā megen èl o̗ fo̗ldebo̗l 
Am	8	1	Ezekèt mutata vr iſtèn ènnèkem  Es ime almaknac horgia ·
Am	8	2	⁊ mōda vr  Mit lać te  Amos · Es mōdec  Almaknac horgat  Es mōda ènnèkē vr  Amos Vegèzèt io̗t èn nepèmrè  Iſr̄lrè  Nem toldom touabba  hog altal meńńèm o̗tèt 
Am	8	3	⁊ a· napon čikorgnac a· tp̄lomnac ſarkay  az Hebereknel palotanac èrčèd kiralenac  Vg== ==mond vr iſtèn  Sokan halnac meg menden hèlen · ⁊ vèttètic čèndeſſeǵ 
Am	8	4	Halgaſſatoc èzekèt  kic megto̗ritec a· zegent · ⁊ megfogatkoztatʼtʼatoc fo̗ldnèc nauolaſyt 
Am	8	5	monduatoc  Mido̗n megenèl az aratas · ⁊ èl agguc mv̇ aroinkat  ⁊ a· zombat · ⁊ megnittuc a· gabonat  hog megku̇ſſèbèhu̇c a· merteket · ⁊ megbo̗uo̗hu̇c a· ſikluſt · ⁊ vèſſonc alnak mertekekèt ·
Am	8	6	hog a· nauolaſokat biriuc èzu̇ſtbèn · ⁊ a· zegenekèt ſarukert · ⁊ a· gabonanac očoit èl agguc 
Am	8	7	Eſko̗t vr Iacobnac kèuelſegerè  Ha èl nem fèlèdèndem mend vegiglèn o̗ menden mu̇uèlkedètet · i · o̗ bu̇nit 
Am	8	8	Midènē èzen nē indoltatic meg fo̗ld ė · ⁊ gazolkodic o̗== ==menden lakozoia  Es felmegen monnal menden folo · ⁊ ki uèttètic  ⁊ èl fol monnal Egiptomnac čergètège 
Am	8	9	Es lezē a== ==nnapon  vg== ==mond vr  Nap èlńugozec delbè · ⁊ vilagoſſagnac napiā megſeteteitē a· fo̗ldèt ·
Am	8	10	⁊ fordeitom tv̇ innèpnaptokat ſiralomba · ⁊ tv̇ menden enektekèt gazolatba · ⁊ vizec tv̇ menden hatatokra ſakot · ⁊ tv̇== ==menden fètekrè kopazlatot  Es vètē o̗tèt mōnal eggètlèn eg zu̇lètetnèc ſiralmat  ꝓpheta ⁊ o̗ vtolit monnal kèſèro̗ſegnèc napiat 
Am	8	11	Ime io̗nèc napoc  vg== ==mōd vr · ⁊ èrèztec èhſeget fo̗ldrè  nem keńernèc èhſeget  ſem viznèc zomiusagat  dè iſtèn igeie halgataſanac èrčèd èhſeget 
Am	8	12	Es megindoltatnac tèngerto̗l foguā tèngeriglèn · ⁊ ezfèkto̗l foguan napkèlètiglèn kèrengnèc kèrèſuen vrnac igeiet · ⁊ nem lelic 
Am	8	13	An== ==napon megfogatkoznac zep zu̇zèc · ⁊ ifiac zomiuſaggal 
Am	8	14	kic èſkeznèc Samarianac [videkebè] vetkezètebèn  ⁊ mondnac / El te iſtèned  Dan  ⁊ el Berzabeenac vta  ⁊ le èſnèc  ⁊ touabba nē kèlnc̣ fel 
Am	9	1	Latam vrat allatta az oltaron  ⁊ monda  Čapiad a· farkakat · ⁊ megindoltatnac a· fèlſo̗ ku̇zo̗bo̗c  Mert fo̗ſuenſeg mendeneknc̣ fèiebèn  ⁊ o̗ utollokat to̗rbèn o̗lo̗m meg  Es nē lezen o̗nèkic èlfutas · ⁊ ki èlfutand  nē zabadol meg 
Am	9	2	Es ha lezallandnac pokliglan · onnat èn kèzèm ki hozia o̗kèt  Es ha felmenèndnèc meńńiglèn  onnat leuonzō o̗kèt ·
Am	9	3	⁊ ha èlrèitèzèndnèc Carmeloſnac tètèiebèn  onnat megtudakozuā èluezē o̗kèt onnan · ⁊ ha èl rèitèndic o̗ magokat èn rèitekimto̗l tènǵernèc melʼebè  ot parāčoloc a· kegonac  ⁊ megmaria o̗kèt  ſ · Amos
Am	9	4	Es ha o̗ èllènſegec [èlo̗t] fogſagba menèdnèc o̗ èllènſegec èlo̗t · ot parāčoloc to̗rnèc  ⁊ meg[t]o̗li o̗kèt  Es uètē èn zèmèimèt gonozban ⁊ nē ioban 
Am	9	5	Es ug== ==mond ſèrègeknèc vra iſtène  Ki illèti a· fo̗ldèt  ⁊ megfogatkozic  ⁊ gazolkodnac o̗bènne menden lakozoc  Es felmegē o̗== ==megvegèzète mikent mēden čergètèǵ  ⁊ èl folʼ mikent Egiptomnac foloia 
Am	9	6	Ki o̗ felmeneſet rakia meńbèn · ⁊ o̗ ńalabčaiat fondalta fo̗ldo̗n  Ky hya tèngernèc vizèit  ⁊ ki o̗tti azokat fo̗ldnèc zinerè  vr annac nèue 
Am	9	7	Midènē tu̇  Iſr̄lnèc fiay  nē vattoc ènnèkem ė mēt zèrèčeneknèc fiay  Vg== ==mōd vr iſtèn  Midènē Iſr̄lt nē mentèttèm ė fel Egiptō[nac] fo̗ldebo̗l · ⁊ a· paleſtinayakat Capadociabol  ⁊ a· Cyroſiakat Cyreneabol 
Am	9	8	Ime vr iſtènnèc zèmèy a· bu̇nho̗to̗ orzagon  ⁊ megto̗ro̗m azt fo̗ldnèc orcaiatol  Valobizoń megto̗ruen nem to̗ro̗m meg [Iſrlnèc] Iacobnac hazat  vg== ==mond vr 
Am	9	9	Mert ime èn parančoloc  hog megto̗rièm Iſr̄lnèc hazat menden nèmzètekbèn  Mikēt a· buza meg to̗rètic a· roſtaban · ⁊ ko̗uèčkè nē èſic èl o̗ bèlo̗llo̗ fo̗ldrè ·
Am	9	10	⁊ èn nepèmnèc mēdē bu̇no̗ſi meghalnac to̗rbèn  kic mōdnac  Nē ko̗zèleit èl  ⁊ nem io̗ mv̇ reianc gonoz  ꝓpheta
Am	9	11	An== ==napon feltamaztom Dauidnac hailakat  mel le èſet · ⁊ megrakom o̗ ko̗ falinac reſſit · ⁊ azokat  mellèc le omlottanac  megvyeitom · ⁊ èſmeg megrakom o̗tèt  mikent a· regi napocban 
Am	9	12	hog biriac Ydumeanac maradekit ⁊ mendē nèmzètekèt azert  hog o̗ reiaioc [h] hiuattatot legen vrnac nèue  Vg== ==mond vr  èzekèt teuo̗  tezē èzekèt 
Am	9	13	Ime  io̗nèc napoc  vg== ==mōd vr  ⁊ a· zanto aratot foglal · ⁊ zo̗lo̗nèc ńomoia magot èrèzto̗t  Es hegec edeſſeget čepegnèc · ⁊ menden halmoc megmu̇uèltèc leznèc 
Am	9	14	Es megfordeitom èn nepèmnc̣  Iſr̄lnèc fogſagat  ⁊ megrakiac a· puzta varoſokat · ⁊ lakoznac o̗bènnec  ⁊ zo̗lo̗kèt [plal] plantalnac · ⁊ o̗ borokat iziac · ⁊ kèrtekèt alkotnac · ⁊ o̗ gimo̗lčo̗kèt ezec 
Am	9	15	Es plantalom o̗kèt o̗ fo̗ldo̗ko̗n · ⁊ touabba nem irtom ki o̗kèt o̗ fo̗ldo̗k[o̗n]bo̗l  mellèt attam o̗nèkic  Vg== ==mond vr iſtèn 
Abd	1	1	Abdiaſnac lataſa  èzt monga vr iſtèn Edomnac  Hallaſt hallottonc vrtol · ⁊ ko̗uètet èrèztet nèmzètekhez  Kèllètec fel  ⁊ felkèlo̗nc o̗ èllène hadban 
Abd	1	2	Ime aprodda attalac tegedèt nèmzètekbèn  igen vtalatus vag te  ꝓpheta
Abd	1	3	Te zu̇uèdnèc kèuelſege magaztatot fel tegedèt  Ko̗zirtoknac haſadekiban lakozot  o̗ zèki felmagaztatot  Ki mondaz te zu̇uèdbèn  Ki uonzon le èngemèt fo̗ldrè |
Abd	1	4	Ha felmagaztatandol mikent kèſèlo̗ · ⁊ ha čillagoc ko̗zibè vètènded te fezkèdèt  onnat le uonzlac tegedèt  vg== ==mond vr 
Abd	1	5	Ha vrroc bèmentènèc volna te hoziad · ⁊ toluaioc eyèl  midènē vèztègtèl== ==volna== ==ė  Nemdè elegèt vroztanac volna== ==ė magoknac  Ha zo̗lo̗ zedo̗c bèmentènèc volna te hoziad · Midènē fu̇rto̗čkèkèt nē hattanac volna ė tenèked 
Abd	1	6	Mikeppèn tudakoztac== ==meg Eſawot · megtuttac o̗ rèitekit 
Abd	1	7	mēd hatariǵlan Ki èrèztettènèc tegedèt · ⁊ te bekeſegednèc menden ferfiay megkaromlottanac tegedèt  Te bekeſegednc̣ mendē ferfiay hatalmaztanac te èllèned  Kic te vèlèd eznèc vala · vètnèc lèſèlkedètekèt te alad  Ninč ildomoſſag o̗bènne 
Abd	1	8	Midènē an== ==napon nē vèztem ė èl a· bo̗lčèkèt Idumeabol · ⁊ az ildomoſokat Eſaunac hegebo̗l  vg== ==mond 
Abd	1	9	Es felnèc te èro̗ſſid delto̗l  hog meǵo̗lèttèſſec ferfiu Eſawnac hegebo̗l 
Abd	1	10	A· meg o̗ldo̗kleſert · ⁊ a· hamiſſaǵert te atʼadfiara  Iacobra  Bèfedez tegedèt galazat  ⁊ èluèz o̗ro̗cke  Abdyas
Abd	1	11	An== ==napon  mido̗n allanal o̗ èllène · midō̗ idègenec vezic== ==vala o̗ ſèrèget · ⁊ ku̇uo̗l valoc bèmennèc== ==vala o̗== ==kapuin  ⁊ Ihr̄lmen èrèztnèc== ==vala ńilat  Te ⁊ · valal mōnal eg azoc ko̗zzo̗l ·
Abd	1	12	⁊ nē vtalz te atʼadfianac napian · ⁊ o̗ zarandoklatʼtʼanac napian  ⁊ nem o̗ro̗lz Iuda fiain o̗== ==vèzedèlmeknèc napian · ⁊ nē magaztatod fel te zadat a· to̗ro̗dèlemnèc napian 
Abd	1	13	Sem meg== ==bè èn nepèmnèc kapuin o̗ romlaſoknac napian  ſem vtalz te ⁊ · o̗ gonoſſagin o̗ puztolattanac napian · ⁊ nē èrèztètel ki o̗ hada èllèn o̗ puztaſaganac napian 
Abd	1	14	ſem allaz vtaknac ki menètin  hog meǵ o̗llèd o̗kèt  kic èlfuttanac · ⁊ nē rèkèzted== ==bè o̗ maradekit to̗ro̗dèlmnèc napian 
Abd	1	15	mert ko̗zèl vrnac napia menden nèmzètekrè · Mikent to̗ttèl · lezen tenèked · te megforbatlaſodat fordeha te · fèdrè 
Abd	1	16	Mert mikēt ittal èn ſcēt hegemē · igèn iznac ⁊ menden nèmzètec [te bèlo̗llèd] zo̗nètlèn  ⁊ iznac  ⁊ èlńèlnèc · ⁊ leznèc  mōnal ne legènèc 
Abd	1	17	Es Syonnac hegen lezen zabadolas · ⁊ lezen ſcēt · ⁊ Iacobnac haza biriac  kic o̗tèt birtac== ==vala ·
Abd	1	18	⁊ lezē Iacobnac haza tu̇z · ⁊ Ioſephnèc haza lanǵ · ⁊ Eſaunac haza Pozdoria  Es meg gerièztètnèc o̗bènnec · ⁊ meǵ@@mariac ꝓpheta o̗kèt · ⁊ nē leznèc touabba Eſau hazanac maradeki · mert vr bèzellette 
Abd	1	19	Es azoc o̗ro̗klic Eſaunac heget  kic vadnac delrè · ⁊ kic a· iazoknac mèzo̗ſin · ⁊ biriac Effraimnac videkit · ⁊ Samarianac videket  ⁊ beniamin biria Galaadot ·
Abd	1	20	⁊ Iſr̄l fiay ſèrègenèc èluitèlète Cananeoſoknac mendē hèlit Sydoniay Sareptaiglan · ⁊ Ihr̄lmnèc èluitèlète  ki vagon Beforobā  biriac delzègnèc varoſit 
Abd	1	21	Es felmennèc a· zabadeitoc Syonnac hegerè · megitelni Eſawnac heget  Es lezē orzag Vrnac  Amen · Az Hebereknèl ninčèn Amen ·
Jon	1	1	S lo̗n vrnac igeie Ionaſhoz  Amathi fiaihoz  mōduan 
Jon	1	2	Kèl fel  ⁊ meńń== ==èl Niniuènbè  a· nag varoſba  ⁊ p̄dikal o̗ bènne  mert felio̗t o̗ gonoſſaga èn èlo̗mbè 
Jon	1	3	Es felkèle Ionas  hog èlfutna Tarſiſba vrnac orcaitol  Es lezalla Ioppènbè · ⁊ lele haiot Tarſiſba meno̗t · ⁊ megada nèkic a· haio bėrt · ⁊ bèle zalla  hog èlmenne o̗uèlec Tarſiſba vrnac orcaia èlo̗l 
Jon	1	4	Vr kèdeg èrèzte nag== ==zèlèt a· tèngerbè  Es lo̗n igē nag vèz a· tèngerē · ⁊ a· haio vèzedèlmèzic vala megto̗rèttètni ·
Jon	1	5	⁊ a· haioſoc felenc̣ · ⁊ a· ferfiac v̇uo̗ltėnèc o̗ iſtènekhez · ⁊ èrèztec az èdeńekèt  mellèc a· haioban valanac  hog megko̗ńuèbednenc̣ azoctol | Es Ionas lezalla a· haionac alſo fèlebè · ⁊ alozon vala nèhèz alommal ·
Jon	1	6	⁊ vepec o̗ hozia a· haionac biroia · ⁊ mōda nèki  Mit ńomoreitatol meǵ alōmal  Kèl== ==fel  hyad te iſtènedèt · ha talātal iſtèn gondollon mv̇ rollonc · ⁊ ne vèzio̗nc èl 
Jon	1	7	Es mōda ferfiu o̗ tarſanac  Io̗uètec  ⁊ èrèzio̗nc ńilakat  ⁊ tugguc ko̗nuo̗ meg  mirè è · gonoz io̗t legē mu̇[v]nèkō̗c · ⁊ èrèztenèc ńilakat · ⁊ a· ńil èſec Ionaſra ·
Jon	1	8	⁊ mondanac o̗nèki  Mōgad== ==meǵ mv̇nèko̗nc  ki okaert legē è · gonoz mv̇nèko̗nc · Mel te mu̇uèlkedèted · mel te fo̗ldèd · ⁊ houa meg · auag mel nepbo̗l vag== ==te 
Jon	1	9	Es mōda nèkic  Heber vagoc èn · ⁊ èn meńnèc vrat iſtènet felem  ki to̗tto̗ tèngert ⁊ fo̗ldèt 
Jon	1	10	Es felenèc a· ferfiac nag felèlemmèl  ⁊ mōdanac nèki  Mit to̗ttèl  Mert meǵ èſmèrtec== ==vala a· ferfiac · hog vrnac orcaia èlo̗t futna · mert Ionas megiènlentette [v] vala nèkic 
Jon	1	11	es mōdanac o̗nèki  Mit tego̗nc tenèked · ⁊ megzo̗ńńec è · tènger mu̇to̗llo̗nc  Mert a· tènger megen[va] vala  ⁊ o̗reiaioc dagad== ==vala 
Jon	1	12	Es mōda nèkic  Vegètec fel èngemèt  ⁊ èrèziètec a· tèngerbè · ⁊ a· tènger megzo̗nic tv̇ to̗llètec  Mert tudom èn  hog èn ertèm vagon tv̇ raitatoc è · nag vèz 
Jon	1	13	Es a· ferfiac èuèzenèc  hog meg a fo̗ldrè fordolnanac  ⁊ nē tèhètec · mert a· tènger fol== ==uala  ⁊ o̗ reiaioc dagad== ==vala ·
Jon	1	14	⁊ v̇uo̗ltenc̣ vrhoz  ⁊ mondanac  Kero̗nc vr  ne vèziō̗c èl è · ferfiunac lelkebè̄  ⁊ ne aggad mv̇reiāc èz artatlā vert · mert te vrā  mikēt akartad  ug== ==to̗ttèl 
Jon	1	15	Es ueuec Ionaſt  ⁊ a· tèngerbè èrèztec · ⁊ a· tènger megalla o̗ haragiatol  Ionas
Jon	1	16	Es a· ferfiac felec vrat nag== ==felèlēmèl · ⁊ oſtʼakat aianlanac vrnac · ⁊ fogadaſokat to̗nèc 
Jon	2	1	ES alkota [vr] vr igē nag halat  hog èlńèlne Ionaſt  Es uala Ionas a· halnac haſaban harom napokban ⁊ harō eyekbèn 
Jon	2	2	Es imadkozec Ionas o̗ vrahoz iſtènehez a· halnac haſabol 
Jon	2	3	⁊ mōda  En to̗ro̗dèlmèmbo̗[n]l kaialtottā vrhoz  ⁊ meghalgatot èngemèt  Pokolnac haſabol v̇uo̗lto̗ttè̄  ⁊ meghalgattad èn zomat 
Jon	2	4	Vèttèl èngemèt melſegbè tèngernc̣ zu̇uebèn · ⁊ a· folo megko̗rńekezet èngemèt  Mend te melſegid ⁊ te habid èn mentènèc ·
Jon	2	5	⁊ èn mondec  Eluetèttè̄ te zèmèidnc̣ zèmeleto̗l  Valobizoń èſmeg meglatō te ſcent tp̄lomodat 
Jon	2	6	Megko̗rńekeztènc̣ èngeṭ vizèc mēd èn lelkemiglèn · Melſeǵ megko̗rńekezet èngemèt · tènger befette èn fèmèt /
Jon	2	7	Hegeknèc vtolli to̗ueiglèn lezallottam · Fo̗ldnèc zauari bèrèkèztettènc̣ èngemèt · ⁊ megko̗rńekeztèc èngemèt o̗ro̗cke · Es fel èmèled a· to̗rètètbo̗l èn elètemèt èn vrā iſtèn 
Jon	2	8	Mikorō getrèttètnec èn bènnè̄ èn== ==lelkem · vrā  megèmlèkeztè̄  hog te hoziad iuſſon èn imadſagō · ⁊ te ſ · tp̄lomodhoz 
Jon	2	9	Kic hiuſagokat o̗riznc̣ · heiaba haggac== ==m̄g o̗ irgalmaſſagat 
Jon	2	10	En kèḍ dičerètnc̣ zozatʼtʼaban aldozō tenèked  Valamellèkèt ꝓpheta fogattā  megadom vrnac èn megzabadolaſomert |
Jon	2	11	Es mōda vr a· halnac · ⁊ ki okada Ionaſt a· zarrazra 
Jon	3	1	ES lo̗n vrnac bèzede maſodzer Ionaſhoz  mōduā 
Jon	3	2	Kèl== ==fel · ⁊ meń èl Niniuè̄bè  a· nag== ==varoſba · ⁊ p̄dikallat ot o̗bè̄ne a· p̄dikaciot  kit èn bèzellec tehoziad 
Jon	3	3	Es felkèle Ionas  ⁊ èlmene Niniuèn varoſaba vrnac igeie zerēt · ⁊ vala Niniuè̄ nag varos harom napocbā meno̗ 
Jon	3	4	Es kèzde Ionas bèmēni a· varoſba egnapi utat · ⁊ v̇uo̗lto̗  ⁊ mōda · Meg== ==nèguèn napoc vadnac  ⁊ Niniuèn èlſu̇llèd 
Jon	3	5	Es a· niniuènbèli ferfiac hu̇nèc vrba · ⁊ bo̗ito̗t hirdètenèc · ⁊ ſakockal ruhaztatanac a· nagtol foguā mēd a· ku̇ſdèdiglèn ·
Jon	3	6	⁊ èz ige iuta Niniuèn kiralahoz  Es felkèle o̗== ==zèkibo̗l · ⁊ o̗ ruhaiat rolla leuète · ⁊ ſacba o̗lto̗zec  ⁊ a· hamuba v̇lo̗ 
Jon	3	7	Es u̇uo̗lto̗  ⁊ mōda Niniuè̄bèn kiral zaiabol ⁊ o̗== ==fèdèlmiebo̗l mōduā  èmberec ⁊ barmoc · ⁊ tèhènec · ⁊ aprobarmoc ſēmit ne egènèc  ſe o̗riztèſſènèc  ⁊ vizèt ne iganac ·
Jon	3	8	⁊ èmberec ⁊ barmoc ſakockal fedeztèſſènèc bè · ⁊ kaialčanac vrhoz èro̗ſſegbèn · ⁊ ferfiu megfordollon o̗ gonoz utabol · ⁊ hamiſſagabol  mellèc vadnac o̗ kèzekbèn 
Jon	3	9	Ki tugga  ha megfordollon  ⁊ megbočaſſon iſtèn · ⁊ megfordollon o̗ haragianac hirtèlènkedètebo̗l  ⁊ nem vèzo̗nc èl 
Jon	3	10	Es lata iſtèn o̗ mu̇uèl-@@kedètekèt · Ionas mert meǵfordoltanac o̗ gonoz vtocbol · ⁊ kègèlmèzet iſtèn a· gonoſſagon  mellèt bèzellet== ==vala  hog tenne o̗nèkic  ⁊ nē teue 
Jon	4	1	ES getrèttètec Ionas igē nag getrèlemmèl  ⁊ megharaguec 
Jon	4	2	imadkozec vrhoz  ⁊ mōda  Onzollac vrā  Midènē nē èz[ec] ė èn igeim · micor megvolnec èn fo̗ldèmbèn · azert foglalā  hog èlfutnec Tarſiſba  Mert èn tudom  mēt te kègèlmès ⁊ ko̗ńo̗ro̗lètes iſtèn vag  èngedèlmès ⁊ ſoc irgalmaſſago · ⁊ megbočato gonoſſagokat 
Jon	4	3	Es ma vrā kerlèc  vegèd èl èn lelkemèt èn to̗llèm · mert iob ènnèkem halal hog== ==nē ėlèt 
Jon	4	4	Es monda vr  Alaitod ė  hog okan haragozol te 
Jon	4	5	Es kimene Ionas a· varoſbol · ⁊ v̇lo̗ a· varoſnac napkèlète fèlo̗l · ⁊ alkota maganac arńekot · ⁊ v̇l== ==uala az alat az arńekon · miglèn latna  mi to̗rtennec a· varoſnac 
Jon	4	6	Es alkota vr iſtèn boroſtʼant  ⁊ felnèue Ionaſnac fèierè  hog volna arńec o̗ fèien · ⁊ megoltalmazna o̗tèt · mert munkalkodot== ==uala · ⁊ o̗ro̗lo̗ Ionas a· boroſtʼanon nag o̗rōmèl 
Jon	4	7	Es alkota iſtèn fergèt [reg] reggèlnèc felmenètebèn holnapra · ⁊ megraga a· boroſtʼant  ⁊ megazot  ꝓpheta [nepèc ⁊ fu̇gèlmèzie fo̗ld ⁊ o̗ tèllèſſege
Jon	4	8	Es] Es micor nap fel ko̗lt== ==uolna  parančola vr a mèlèǵ ⁊ az azalo zèlnèc  ⁊ čapa a· nap Ionaſnac [fèierè[ ⁊ hèueitezec  ⁊ kere o̗== ==lelkenc̣  hog meghalna · ⁊ monda  Iob ènnèkem meǵ halnom  hog nē elnem 
Jon	4	9	Es mōda vr Ionasnac  Alaitod ė  hog te iol haragozol è boroſtʼanra  ⁊ monda  En mend halalomiglan iol haragozom 
Jon	4	10	Es monda vr  Te bankodol è · boroſtʼanon  kibèn nem munkalkottal  ſem to̗ttèd  hog nèuèkednec  ki eg ey alat lo̗t · ⁊ eg ey alat èluèzet  ⁊ meǵazot 
Jon	4	11	Es ne èngèggèc ė Niniuènnèc  è · nag varoſnac  kibèn to̗bbèn vadnac zaz huz èzer èmbereknèl  kic nem tuggac  mi legē o̗ ioǵioc ⁊ balloc ko̗zo̗t  ⁊ ſoc barmoc 
Mik	1	1	Vrnac igeie  [ra] mel lo̗t Demoraſtenbèli Micheaſhoz Ioatan  Achas ⁊ Ezechias  Iuda [k] kiralinac napiban  mellèt latot Samariara ⁊ Ihr̄lmrè |
Mik	1	2	Halgaſſatoc menden nepèc  ⁊ figèlmèzie fo̗ld ⁊ o̗ tèllèſſeǵe  Es legē vr iſtèn mv̇nèko̗nc tanoba  vr o̗ ſcēt tp̄lomabol  ꝓpheta
Mik	1	3	Mert ime vr ki megen o̗ ſcent hèlero̗l  ⁊ lezal  ⁊ megńomogga fo̗ldnèc maǵaſſagit 
Mik	1	4	⁊ megèmeztètnèc o̗alatta valo hegec  ⁊ vo̗lgèc èlmèttètnèc mikent viuz to̗rnèc orcaiatol  mikent vizèc  kic èl folnac melſegbè 
Mik	1	5	Mēd èz Iacobnac fertezèteſſegibèn ⁊ Iſr̄l hazanac bu̇nibèn  Mel Iacobnac bu̇no̗ ? Nemdè Samaria ė ? Es mellèc Iudanac magaſſaga ? Nemdè Ihr̄lm è ?
Mik	1	6	Es vètē Samariat mikent ko̗uèknèc aztaǵat mèzo̗bèn  micor plantaltatic a· zo̗lo̗  ⁊ o̗ ko̗uèit leuonzō a· fo̗ldrè  ⁊ o̗ fondamentomit megièlentē ·
Mik	1	7	o̗ menden faraguani le èſnèc · ⁊ o̗ menden beri meg egèttètnèc tu̇zzèl · ⁊ o̗ [menden] baluańit vètem vèzedèlembè  mert a· kuruanac beribo̗l gu̇itèttènèc · ⁊ a· kuruanac berebè fordeitatnac 
Mik	1	8	Ezen ſiroc  ⁊ ordeitoc  èlmegec meǵ foztatuā ⁊ mèzeitèlènen · ſiralmat tezec mēt ſarkańoket · ⁊ gazolatot monnal ſtrucoket 
Mik	1	9	mert rèmentèlèno̗lt o̗ čapaſa  Mert io̗t Iudaiglan  ⁊ illètte èn nepèmnèc kapuiat Ihr̄lmiglèn 
Mik	1	10	Gethbè ne akariatoc meghirdètnetec · Ko̗ńuèzèteckèl ne akariatoc ſirnotoc  Pornac hazabā himčetec meǵ magatokat porral 
Mik	1	11	⁊ èlmegen tv̇ to̗llètec a· zep lakodalm  zegenſegtec meggalaztatuā  Nem ment ki  ki a· kimenètbèn lakozic · a· zomzed haz ſiralmat vezen tv̇ bèlo̗llètec  ki allot o̗ maganac 
Mik	1	12	ki megbètègo̗lt ioban  ki lakozic kèſèro̗ſegecbèn  mert vrtol lezal== ==gonoz · Ihr̄lmnèc kapuiara · Micheas
Mik	1	13	Zèkèrèc felèlmenèc zaigaſa Lachiſban lakozora · bu̇nnèc kèzdète vagon Syon leańanac  mert tebènnèd lelèttètènèc Iſr̄lnèc fertezèteſſegi 
Mik	1	14	Azert agga a· futokat Gethnèc o̗ro̗klèterè hazugſagnac haza Iſr̄l kiralinac megčalaſara ·
Mik	1	15	Meglèn o̗ro̗klètet [h] hozoc te nèked  ki lakozol Mareſaban  Odolamiglan io̗ Iſr̄lnèc dičoſeǵe 
Mik	1	16	copazlat ⁊ ńirèt te gèńerkedètednèc fiaira  Zeleſehèd meg te kopazlatodat  mikent kèſèlo̗  mert foglac vittèttènèc èl te bèlo̗llèd 
Mik	2	1	Iay  kic gondoltoc kellètlènt  ⁊ gonozt mu̇uèlkettec tv̇ hailaktocban  Veterńèy vilamodat tezitec azt  mert vrnac èllène o̗== ==kèzec 
Mik	2	2	⁊ keuantanac mèzo̗kèt  ⁊ èro̗uèl èluo̗ttec · ⁊ hazakat èl ragattanac  ⁊ ferfiat meg patuaroztanac · ⁊ o̗ hazat  [⁊] ferfiat ⁊ o̗ro̗clètet 
Mik	2	3	Azert èzt monga vr iſtèn  Ime èn gonozt gondoloc è · hazbèlièkrè  honnat nē vèhètitec ki tu̇ ńakatokat  ⁊ kèuelen nem iartoc · mert az v̇do̗ mento̗l gonozb 
Mik	2	4	An== ==napō vetèttètic tv̇ reiatoc pelda bèzed · ⁊ enec edeſſeggèl eneclètic  monduan  Megto̗rètettèl puzteitattonc meǵ · èn nepèmnèc reze megvaltoztatot  Mikeppèn megen èl èn to̗llèm  mikor meǵfordoland  ki mv̇ videkin[c]kèt meǵozia 
Mik	2	5	Azert  O Iſr̄l  nē lezen tenèked ńil ko̗tèlenèc èrèzto̗io̗ vrnac ſèrègebè 
Mik	2	6	Ne bèzelʼlʼètec bèzeluē  nem čepeǵ èzekrè  Nē foglalla meg a· galazat 
Mik	2	7	vg== ==mond vr  [Ia] Iacobnac  Minē meg ru̇uideitètet vrnac zèllète  auag illètènec o̗ ꝓpheta gondolati  Nemdè èn igeim iok ė auual  ki igazā iar 
Mik	2	8	Es meg az èllèn èn nepèm èllènſegbè ko̗lt== ==fel  A· zokńarol a· palaſtot èluo̗ttetec  ⁊ azokat  kic egu̇go̗uèn iarnac== ==vala  hadba fordeitottatoc 
Mik	2	9	En nepèmnèc nèmberiekèt ki vèttetec o̗== ==gèńerkedèteknèc hazabol ⁊ o̗ aproggokat  èluo̗ttetec èn o̗ro̗c dičerètemet 
Mik	2	10	Kèllètec fel  ⁊ meńńètec èl  mert nē vallotoc it ńugolmat  o̗ fertezèteſſegeiert meǵto̗rèttètic mento̗l gonozb rothadagoſſaggal |
Mik	2	11	Auay== ==ha nem volnec ferfiu  zèllètet vallo  ⁊ inkab hazugſagot bèzellènec  Čepegec tenèked bort ⁊ megrezegeito̗t  ⁊ lezē  kirè čepeg è · nep 
Mik	2	12	Gu̇lèkezètlèc  egbè gu̇itlèc tegedèt  Iacob  mend egbè hozom Ihr̄lmnc̣ maradekit  Iſr̄lt  ⁊ egèmbè Vètem o̗tèt monnal čordat az akolba ⁊ monnal apro barmot akloknac ko̗zèpibè  Zaiognac èmbereknèc ſokaſſagatol 
Mik	2	13	Mert felmegen vtat ńituā o̗ èlo̗tto̗c  Meǵ oztuan  ⁊ bèmennèc a· kapun  ⁊ kimennèc [o̗] o̗ raita  Es o̗ kiraloc megen o̗ èlo̗tto̗c  ⁊ vr o̗== ==fèieken 
Mik	3	1	ES mondec  Halgaſſatoc  Iacob fèdèlmi ⁊ Iſr̄l hazanac vèzèri  Midènē nem nèktec kel tudnotoc az itelètet ė 
Mik	3	2	Kic gu̇lo̗ſegbèn vallatoc a· iot  ⁊ zèrètitec a· gonozt  Kic èro̗uèl èluezitec o̗ bo̗ro̗kèt o̗ rolloc ⁊ o̗ huſokat o̗ čontokrol 
Mik	3	3	kic mego̗ttec èn nepèmnèc huſat  ⁊ o̗ bo̗ret annac felette lehuztac  ⁊ o̗ tètèmekèt megzègdèltec  ⁊ rèmekekbè vagdaltac mikent fo̗do̗bèn ⁊ mōnal huſt fazeknac ko̗zèpibè 
Mik	3	4	Tahat vuo̗ltnèc vrhoz  ⁊ nē halgatʼtʼa meǵ o̗kèt  ⁊ èlrèiti Micheas o̗ orcaiat o̗to̗llo̗c · az v̇dobèn  mikent alnakol mu̇uèlkettènèc o̗ lelèmeſecbèn 
Mik	3	5	Ezekèt mōga vr a· ꝓphetakra  kic èl hitètic nepèmèt  kic megmariac o̗ fogockal  ⁊ bekeſeget predikalnac  Es ha ]valaki] nem adand valamit o̗ zaiocba  hadat ſecèntelnèc o̗reiaioc 
Mik	3	6	Azert a· lataſert ey lezen o̗nèkic ⁊ ſetetſeg a· varaſolaſert · ⁊ nap èlńugozec a· ꝓphetakra  ⁊ megſeteto̗l o̗reiaioc nap 
Mik	3	7	Es meg galaztatnac  [kic latatot latnac] ⁊ meg galaztatnac a· nezo̗c  ⁊ mend bèfedic o̗ zèmelekèt  mert ninč iſtènnèc fèlèlète 
Mik	3	8	Valobizon èn bèto̗ltèm vr zèllètenèc èro̗ſſegeuèl  itelèttèl ⁊ igaſſaggal  hog meghirdèſſèm Iacobnac o̗== ==fertezèteſſegit ⁊ Iſr̄lnc̣ o̗ bu̇net ·
Mik	3	9	Halgaſſatoc  [èz èzt] Iacob hazanac fèdèlmi ⁊ Iſr̄l hazanac biray  kic megvtaltoc itelètet  ⁊ menden iǵaſſagokat èl fordeitotoc 
Mik	3	10	Kic megrakiatoc Syont verecbè̄  Ihr̄lmet hamiſſagocbā 
Mik	3	11	O̗ fèdèlmi aiandokocbā itelnèc== ==vala  ⁊ o̗ papi berert taneitnac== ==vala  ⁊ vron ńugoznac== ==vala monduac  Minemdè vr nē tv̇ ko̗zèpettètec ė  nē io̗nèc tv̇ reiatoc gonozoc 
Mik	3	12	Azert è · tu̇ u̇gètekert Syon megzantatic mōnal mèzo̗  ⁊ Ihr̄lm lezē monnal ko̗uèknèc gu̇iteſe ⁊ a· tp̄lomnac hege èrdo̗knèc magaſſagaban 
Mik	4	1	ES lezen napoknac vtolibā  lezē vr hazanac hege kezeitètet hegeknc̣ tètèiebè ⁊ hegec ⁊ halmoc felet magas  Io̗nèc o̗ hoziaia ꝓpheta nepèc 
Mik	4	2	⁊ ſiètèlmèznèc ſoc nèmzètec  ⁊ mōdnac  Io̗uètec  meńńo̗nc fel vrnac hegerè ⁊ Iacob iſtène hazaba · ⁊ taneit mu̇kèt o̗ vtaira  ⁊ mego̗nc o̗ o̗ſuèńibèn  Mert Syonbol megen ki a· to̗rueń ⁊ vrnac igei Ihr̄lmbo̗l ·
Mik	4	3	⁊ itel ſoc nèmzètec ko̗zo̗t · ⁊ megfèg èro̗s nèmzètekèt igen mèzzeiglèn · ⁊ megzègdèlic o̗ to̗ro̗kèt zanto vaſacba · ⁊ o̗ zucaiokat kapacba  Nèmzèt nem vezen to̗rt nèmzèt èllèn  ⁊ nē tanolnac [to] touabba hadakoznioc ·
Mik	4	4	⁊ ferfiu v̇l o̗ zo̗lo̗io̗ alat · ⁊ nē lezē  ki meg yèzie  mert ſèrègec vranac zaia bèzellette 
Mik	4	5	mert mēden nepèc iarnac egmendenic o̗ vra istènenèc nèuebè  Mu̇ kèdeg iaronc mv̇ [vrunk] iſtèno̗nknèc nèuebè o̗ro̗cke ·
Mik	4	6	⁊ touabba  vg== ==mond vr  An== ==napon egbè gu̇ito̗m a· ſantalot ⁊ azt  kit èl uèttèm vala  felzedem · ⁊ mellèt getrettèm vala  megvigaztalom ·
Mik	4	7	⁊ vètem a· ſantalot maradekocba ⁊ azt  mel munkalkodot vala  èro̗s nèmzètbè  ⁊ vr iſtèn orzagl o̗raitoc Syonnac hegen matol foguā ⁊ o̗ro̗kiglèn 
Mik	4	8	Es te  Syon leańa  čordaianac homalos torńa  te hoziad io̗  ⁊ io̗ Ihr̄lm leańa  orzaǵanac èlo̗ hatalma 
Mik	4	9	Es ma mirè èmeztètel== ==meǵ zomoroſſaggal  Midènē kiralod ninč ė tenèked  auag èluèzet tanalčozo  mert teged megfoglal ſèrèlem mikent zu̇lo̗t 
Mik	4	10	Syonnac leańa  bankoggal  ⁊ èro̗ko̗ggèl monnal zu̇lo̗ · mert ma ki meg è · varoſbol  lakozol videkbèn  ⁊ io̗z mend Babilloniaiǵlan  ottogol zabadolz meg  Ottogol zabadeit== ==meǵ tegedèt vr te èllènſegidnèc kèzebo̗l 
Mik	4	11	Es ma gu̇lèkeztènèc ſoc nèmzètec  kic mongac  meǵ@@ko̗uèztèſſec · Micheas ⁊ mv̇ zèmo̗nc nez Syonra 
Mik	4	12	O̗k kèdeg nem èſmèrtec meǵ vrnac gondolatʼtʼat  ⁊ nem èrtettec o̗ tanačit  mert egbè gu̇itotto̗ o̗kèt monnal== ==zero̗nèc zenaiat 
Mik	4	13	Kèl fel  Syonnac leańa  ⁊ čepel  mert te zaruadat vètē fecke  ⁊ te ko̗rmidèt vètem èrćecke  ⁊ megto̗rz ſoc nepèkèt  ⁊ meǵo̗lo̗d o̗ ragadozaſokat vrnac ⁊ o̗ èro̗ſſegekèt menden fo̗ld vranac 
Mik	5	1	Tahat meǵpuzteitatol  toluainac leańa  Megko̗rńekezètet vèttènèc mv̇ reianc  Vèzzo̗bèn [v] vèric meg Iſr̄l vèzèrenèc alat 
Mik	5	2	Es te  Bethlèhèm Effrata  kičenèd vag Iudanac èzeribèn  Te bèlo̗lèd megen ki ènnèkem  ki legen vralkodo Iſr̄lbèn  Es o̗ ki meneſe kèzdètto̗l foguā · o̗ro̗kſegnèc napitol foguan ·
Mik	5	3	azert vr iſtèn agga o̗kèt idèiǵlèn  kibèn a· zu̇lo̗ zu̇l  Es o̗ atʼtʼafiainac megmaradeki meǵfordoltatnac Iſr̄lnèc fiaihoz 
Mik	5	4	⁊ megallapic · ⁊ o̗ fiait o̗rizi vrnac èro̗ſſegebèn ⁊ o̗ vra iſtène nèuenèc magaſſagaban  Es megfordeitatnac  mert ma felmagaztatic fo̗ldnèc hataraiglan 
Mik	5	5	Es lezē è · bekeſeǵ  micor Aſſirius io̗uènd mv̇ fo̗ldoncbè  Es mido̗n ńomotandic mv̇ hazincbā  Es feltamaztonc o̗reiaioc hèt paztorokat ⁊ ńolć ièles èmberekèt 
Mik	5	6	⁊ o̗rizic Aſſurnac fo̗ldet to̗rbèn · ⁊ Nemrotnac fo̗ldet o̗ zućaiocban  Es megzabadeit mu̇nkèt Aſſurtol  micor io̗uènd mv̇ fo̗ldo̗ncbè  ⁊ mikor ńomotandic mv̇ hatarinkban 
Mik	5	7	Es leznèc Iacobnac megmaradeki ſoc nèmzè-@@tekbèn ꝓpheta ſoc napoknac ko̗zèpette monnal harmat vrtol [a·] ⁊ monnal čeppènèt a· fu̇rè  ki nē var ferfiat · ⁊ vartatic èmberec fiaitol ·
Mik	5	8	⁊ leznc̣ Iacobnac megmaradeki o̗ nèmzètibèn ſoc nepèknèc ko̗zèpettec monnal orozlan èrdo̗knèc barmiban ⁊ monnal [o] orozlannac ko̗lko̗ reuo apro barmoknac čordaiban  Ki micor èlmenènd · ⁊ megńomodand  ⁊ kèzdènd  ⁊ ninčèn  ki megzabadehon 
Mik	5	9	Es felmagaztatta te kèzèidèt te èllènſegiden  ⁊ te menden èllènſegid èluèznèc 
Mik	5	10	Es lezen az napon  vg== ==mond vr  èluezē te louaidat te ko̗zèpidbo̗l  ⁊ èluèztem te zèkèridèt 
Mik	5	11	Es èluèztem te fo̗ldèdnèc varoſit  ⁊ megto̗rō̗ mend te èro̗ſſegidèt  Es èluezec gonozol teuo̗kèt te== ==ko̗zèpedbo̗l  ⁊ nezo̗c nem leznc̣ te bènnèd 
Mik	5	12	Es èluèztem te [bal]faraǵuańidat  ⁊ te [ko̗zèpidbo̗l] ozlopidat te ko̗zèpidbo̗l meǵ to̗ro̗m  Es nē imadod touabba te kèzèidnèc mu̇uèlkedètit 
Mik	5	13	Es ki irtom te èrèztuèńidèt te ko̗zèpidbo̗l  Es megto̗ro̗m te [v] varoſidat 
Mik	5	14	⁊ tezec go̗zo̗dèlmèt haragban ⁊ meltatlankodatban menden nèmzètecbèn  kic nē hallottac 
Mik	6	1	Halgaſſatoc  mellèkèt vr bèzel  Kèl== ==fel  ⁊ vètèkeggèl itelètbèn a· hegec èllèn  Es halmoc halgaſſac te zodat 
Mik	6	2	Halgaſſac hegec vrnac itelètet ⁊ fo̗ldnèc èro̗ſb fondamentomi  mert vrnac itelète o̗ nepeuèl ⁊ Iſr̄llèl iteltètic 
Mik	6	3	èn nepèm  mit to̗ttèm tenèked · Micheas auag mibèn voltam zomoro tenèked  Fèlèl ènnèkem 
Mik	6	4	Mert ki hoztalac tegedèt Egiptomnac fo̗ldebo̗l  ⁊ zolgalatnac hazabol megzabadeitottalac tegedèt  Es èrèztettèm te orcad èlo̗t Moyſeſt ⁊ Aaront ⁊ Mariat 
Mik	6	5	èn nepèm  kerlèc  èmlèkezièl== ==meǵ  mit gondolt legen te èllèned Balach  Moabnac kirala  ⁊ mit fèlèlt legen nèki Baalam  Behornac fia Sechinbo̗l ǵalgalamiǵlan  hog meg èſmèrned vrnac igaſſagat 
Mik	6	6	Mit aianlac meltot vrnac  Tèrdet haitoc a· felſeges iſtènnèc  Minē aianloc== ==ė o̗ nèki aldomaſokat ⁊ èztèndèy boriukat 
Mik	6	7	Minem èngeztèltètic meǵ iſtèn o̗ro̗knc̣ èzeribèn auag ko̗uèr bakoknac ſoc èzeribèn  Minē adom ė èn èlo̗ letemèt èn fertezèteſſegemert  En haſamnac gomo̗lčet èn lelkemnèc bu̇neiert 
Mik	6	8	Oh èmber  Megmutatom tenèked  mi legē a· io · ⁊ mit vr meg kèrèſſen teto̗llèd  Valobizoń itelètet tenned ⁊ irgalmaſſagot zèrètned ⁊ zorgalmazatoſon iarnod te iſtèneddèl vrad 
Mik	6	9	Vrnac zaua a· varoſnac v̇uo̗lt · ⁊ v̇duo̗ſſeǵ lezē o̗ ſent nèuet felo̗knèc | Halgaſſatoc  nèmec  ⁊ ki ko̗zèleiti meg azt 
Mik	6	10	Meǵ tu̇z kègetlèneknèc hazocban  ⁊ hamiſſagnac kenči ⁊ ku̇ſſèb mertec ⁊ tèllès haraggal 
Mik	6	11	Minē igazeitom ė meǵ a· hamis merteket ⁊ ſaknac alnoc merteket 
Mik	6	12	kicbèn o̗ kazdagi bèto̗ltènèc hamiſſaggal  ⁊ o̗ bènne lakozoc hazugſagot bèzelnèc== ==vala  ⁊ o̗ ńèluec čalo o̗ zaiocban 
Mik	6	13	Azert èn ⁊ kèzdelèc megvèrnem tegeṭ vèzedèlmèl ꝓpheta te bu̇niden 
Mik	6	14	Te ezel  ⁊ nem elegedel meǵ  ⁊ te alazatod te ko̗zèpettèd  ⁊ megfoglalod  ⁊ nē zabadeitaz meǵ  ⁊ kikèt megzabadeitandaz  to̗rnèc adom 
Mik	6	15	Te vèć  ⁊ nem arać  Te olait ńomz  ⁊ nem kènèttètel meǵ olayal · ⁊ muſtot ńomz  ⁊ nem izol bort 
Mik	6	16	Es o̗riztèd Amrinac parančolatit ⁊ Achab hazanac menden mu̇uèlkedètet · ⁊ iartal o̗ gèńerkedètecbèn  hog adnalac tegedèt vèzedèlembè a· Niniuènbèlièknèc · ⁊ ſu̇uo̗lteſbè o̗ bènne lakozoknac  ⁊ èn nepèmnèc bozzoſagat viſèlitec 
Mik	7	1	Iay ènnèkem  mert lo̗ttèm  mikent ki [zo̗l] zo̗lo̗ zedètnèc fu̇rto̗čkèit gu̇iti o̗zzèl  Ninč zo̗lo̗ fo̗ etèlrè  Megert fugèkèt keuant èn lelkem 
Mik	7	2	Eluèzet ſcent fo̗ldro̗l  ⁊ igaz ninč èmberecbèn  Mend verbèn lèſèlkednèc  Ferfiu o̗ atʼtʼafiat halalra vadazia 
Mik	7	3	o̗ kèzeknèc gonoſſagat ionac mongac  A· fèdèlm kėr  ⁊ a· biro adatban vagon  Es a· nag zolla o̗ lelkenèc keuanſagat  ⁊ meghaboreitottac [o̗k] o̗tèt 
Mik	7	4	ki mento̗l iob o̗ko̗zo̗tto̗c mōnal Paliurus  ·i · neminèmo̗ tu̇uiſſès fu̇  ⁊ ki igaz monnal tu̇uis a· ſo̗ueńro̗l  Te o̗rizètednèc napia ⁊ te meǵlataſod èlio̗t  Es ma lezē o̗ puztolatʼtʼoc 
Mik	7	5	Ne akariatoc hinnetec barattoknac  Ne akariatoc biznotoc a· [v] vèzèrbè  Attol  ki alozon te o̗lèdbèn  o̗rizièd te zadnac hailakat 
Mik	7	6	Mert fiu bozzoſagot tezē [o̗] o̗ atʼtʼanac  ⁊ leań feltamad o̗ ańńa èllèn  Meń o̗ napa èllèn  Micheas Embernèc [o̗ hazabèli] o̗ èllènſege o̗ hazabèli 
Mik	7	7	En kèdeg vrhoz nezec  ⁊ varom iſtènt  èn v̇duo̗zeito̗mèt  Meǵ halǵat èngemèt èn vrā iſtènē 
Mik	7	8	Ne o̗ro̗l èn raitam èn èllènſegem  mert le èſtèm  meg== ==felkèlec  Micor v̇lèndec ſetetecbèn  Vr èn vilagoſſagom 
Mik	7	9	Vrnac haragiat viſèlem  mert bu̇nho̗ttèm o̗nèki  Miglèn itelʼlʼe èn vgèmèt  ⁊ tezi èn itelètimèt  Ki vizen èngemèt vilagra  ⁊ meglatō o̗ igaſſagat 
Mik	7	10	⁊ nez èngemèt èn èllènſegē · ⁊ bèfedeztètic galazattal  Mert ug== ==mond ènnèkē  Hol vagon te vrad iſtèned  èn zèmèim meǵlattac o̗tèt  Ma lezē megńomodatbā  mikent vćaknac ſara 
Mik	7	11	Napoc  hog megrakattaſſanac te maceriayd  An== ==napō mèzze lezē a· to̗rueń 
Mik	7	12	An== ==napon io̗ Aſſur te hoziad ⁊ te èro̗s varoſodiglan Es az èro̗s varoſtol foguā a· foloiglan ⁊ tèngerto̗l foguā tèngeriglèn ⁊ a· hegbo̗l a· hegbè 
Mik	7	13	⁊ a· fo̗ld lezen puztolatbā o̗ lakozoyert ⁊ o̗ gondolatoknac gimo̗lčeiert 
Mik	7	14	O̗rizèd te nepèdèt te vèzzo̗dbèn ⁊ te o̗ro̗klètednc̣ čordaiat  lakozokat o̗nō̗ magokat a· kiètlènbèn  Baſan ⁊ Galaad o̗riztètnèc Carmeloſnac ko̗zèpibèn a· regi napoc zerēt 
Mik	7	15	Te ki meneſednèc napia zerēt Egiptom fo̗ldebo̗l mutatoc o̗nèkic čudakat 
Mik	7	16	Latʼtʼac nèmzètec  ⁊ meg galaztatnac o̗ menden èro̗ſſegen  Vètic o̗ kèzekèt zaiokra  o̗ fu̇lo̗c ſu̇kèt lezē  ꝓpheta
Mik	7	17	Port ńalnac mikent kegoc · Meghaborodnac o̗ hazockal mikent fo̗ldnc̣ mazoy  Mv̇ vrunk iſtèno̗nkèt nem aieitac  ⁊ felnèc tegedèt 
Mik	7	18	Ki egènlo̗  iſtèn  teuèlèd  Ki èluez kègetlènſeget  ⁊ èluezed te o̗ro̗klèted megmaradekinac berit  Nem èrèzti touabba o̗ hirtèlènkedètet  mert irgalmaſſagot akaro 
Mik	7	19	Megfordol  ⁊ irgalmaz mv̇nèko̗nc  Leuèti mv̇ kegetlènſego̗nkèt  ⁊ menden bu̇ninkèt tèngernèc melebè vèti 
Mik	7	20	Iacobnac igaſſaǵat adod  Abrachamnac [ir] irgalmaſſagat  Ki mv̇ atʼainknac èſko̗ttèl a· [rel] reǵi napoktol foguan// 
Nah	1	1	Niniuènnèc tèrhe Elceſey Naum lataſinac ko̗ńuo̗ 
Nah	1	2	Meg harago vr ⁊ go̗zo̗dèlmèzo̗ vr  go̗zo̗dèlmès vr ⁊ hirtèlènkedètet vallo  Go̗zo̗dèlmèzo̗ vr o̗ èllènſegibèn  ⁊ o̗ meǵ haragozec o̗ èllènſeginèc 
Nah	1	3	O̗ èngedèlmès vr · ⁊ nag èro̗ſſegbèn  ⁊ megtizteituā nem tezen artatlant | Vr hirtèlèn vèzbèn ⁊ o̗ vta forgo zèlbèn ⁊ o̗ labainac pora ko̗do̗c ·
Nah	1	4	meǵ poreitʼa [p] tèngert  ⁊ meǵ azalla azt  ⁊ mendē folokat kiètlènbè vizē  Megbètègo̗lt Baſan ⁊ Carmelos  ⁊ libanoſnac viraǵa meǵ lelètezet 
Nah	1	5	Hegec megindoltanac o̗to̗llo̗  ⁊ halmoc meǵ puzteitattanac  ⁊ fo̗ld rezkètet o̗ orcaitol ⁊ è · vilag ⁊ mendenec o̗ bènne lakozoc 
Nah	1	6	O̗ meltatlankodatʼtʼanac orćaiaia èlo̗t ki alhat ? O̗ meltatlankodatʼtʼa ki o̗ttètet mēt tu̇z  ⁊ ko̗uèc megfèſlèttèttènèc o̗to̗llo̗ |
Nah	1	7	Io vr ⁊ megbatoreito to̗ro̗dèlemnèc napiā  ⁊ tugga o̗ bèle rèmenkedo̗kèt ·
Nah	1	8	⁊ az èlmulo viz o̗zo̗nbèn [te] tezi Navm a· hèlnèc vegèzètet  ⁊ o̗ èllènſegit v̇ldo̗zic ſetetſegec 
Nah	1	9	Mit gondoltoc vr èllèn ? o̗ tezi a· vegèzètet  Nem tamad fel kètto̗s [gondola] to̗ro̗dèlm ·
Nah	1	10	mert mikent a· tu̇uiſſèc egmaſſal egbè fonodnac Vgā az egbè iuoknac o̗ uèndegſegec megèmeztètic monnal pozdoria aziuſaggal tèllès 
Nah	1	11	Te bèlo̗llèd [kèdeǵ] ment ki vr gonoſſagot gondolo vr èllèn o̗ èlmeiebèn zerzo̗ a· to̗rueń to̗rest 
Nah	1	12	Ezt monga  Ha to̗kellèteſec lèndnèc  ⁊ ig ſokan  ⁊ igèn ńirettètic meǵ  ⁊ èlmegen  Getrettèlèc tegedèt  ⁊ nē geterlèc tegedèt touabba 
Nah	1	13	Es ma megto̗ro̗m te hatadrol o̗ eſtapiat  ⁊ te ko̗tèlidèt meǵ zaǵǵatom 
Nah	1	14	⁊ vr parančol te reiad  ⁊ nē vèttètic te nèuèdbo̗l touabba · te iſtènednèc [h] hazabol o̗llec meg a· ba[lua]luańńal  ⁊ az o̗ttèueńńèl vètem te koporſodat  mert tiztelètlèn vag 
Nah	1	15	Ime a· hegeken az ewāgelizaloknac ⁊ a· bekeſeget hirdèto̗knèc laboc  Iuda  zolgallad te innèpidèt  ⁊ aggad meg te foǵadaſidat  mert nē toldatic touabba  hog Belial altal meńńen te bènnèd  Mendeneſto̗l èluèzet 
Nah	2	1	Felment  ki èlhimče te èlo̗ttèd  ki o̗rizie a· [to̗ruen] ko̗rńo̗l fekeſt Nezièd az utat  batorohad== ==meǵ farčokidat · te tèhètſegedèt igen meǵ èro̗ſo̗hèd 
Nah	2	2	Mert mikent meǵforbatlotta vr Iacobnac kèuelſeget  vgā Iſr̄lnèc  Mert a· puzteitoc èl tekozlottac  ⁊ o̗ zo̗lo̗ to̗io̗kèt megto̗rtec 
Nah	2	3	O̗ èro̗ſinèc payſa tu̇zès · o̗ hadanac ferfiay vèrèſſècbèn  zèkèrinèc ko̗tèli tu̇zèſec o̗ kezo̗lètenèc napian  [Es] ꝓpheta Es o̗== ==zèkèr vèzèto̗y megyèttènèc 
Nah	2	4	az vtacban meghaborottanac  o̗ zèkèrec az utacbā le èſtènc̣  O̗ nezeſec monnal lampaſoc monnal futo villamatoc 
Nah	2	5	Megèmlèkezic o̗ èro̗ſiro̗l  le omolnac o̗ vtocban  Gorſan felhagnac o̗ ko̗falokra  ⁊ megkezeitètic az arnec auag a· ſator 
Nah	2	6	A· foloknac kapui megńittattac · ⁊ · tp̄lom mend fo̗ldiglèn le to̗rèttètet  [tèrièztète]
Nah	2	7	Es a· vitèz foguā vitètet èl  ⁊ o̗ zolgalo leańi haitatnac== ==vala nèguen ńèguen ment galambac moroguā o̗ zu̇uo̗cbèn 
Nah	2	8	Es niniuèn o̗ vizèy monnal halaſtoknac vizèy  O̗k kèdeg èl futtanac  Allatoc  allatoc meǵ  ⁊ ninč  ki megfordollon 
Nah	2	9	Ragaggatoc èzuſtot  ragaggatoc arańńat  ⁊ ninč kazdagſagoknac vege mendē dragalatus èdeńecbo̗l 
Nah	2	10	El tekozlatot  megmètèltètet · meg zaggattatot · ⁊ a· zu̇ meg yèdet · ⁊ [tèrd] tèrdečkècnèc feſleſe ⁊ tèrdečkèknc̣ megfèſleſe ⁊ fogatkozat mēdē vèſecbèn ⁊ menedeknèc orcaia mikent fazeknac corma 
Nah	2	11	Hol az orozlanoknac lakodalma  ⁊ orozlanoc ko̗lkinèc eledèle  Kibè ment az orozlan  hog bèmenne oda az orozlannac ko̗lko̗  ⁊ ninčèn  ki megyèzie 
Nah	2	12	Az orozlan bo̗uo̗n fogot o̗ ko̗lkinèc  ⁊ mego̗lto̗ o̗ nèwinèc  Es bèto̗lto̗tto̗ fozlattal o̗ barlangiat · ⁊ ragadozattal o̗== ==hailakat 
Nah	2	13	Ime èn te hoziad  vg== ==mōd ſèrègeknc̣ vra iſtène  ⁊ meǵ gerièztem mend tètèieiglèn te zèkèrèdèt  ⁊ te orozlančaidat to̗r [ez] ezi meǵ  Es ki irtom fo̗ldro̗l te fozlaſodat  ⁊ nē hallatic touabba te èllènſegidnèc zozatʼtʼa 
Nah	3	1	[4] Iay vereknèc varoſa menden hazuǵſaǵe zakadozaſſal tèllès  Nem tauozic èl teto̗llèd ragadozat 
Nah	3	2	oſtornac zozatʼtʼa · ⁊ lo hirtèlènkedètenèc zozatʼtʼa ⁊ kèrèc reuaſanac ⁊ zèkèrèc čikorgataſanac ⁊ felmeno̗ louagoknac
Nah	3	3	⁊ fenes to̗ro̗knèc ⁊ villamo zućaknac ⁊ meǵ o̗ldo̗klo̗ttèc ſokaſſaganac ⁊ nèhèz romlaſnac ⁊ do̗ǵo̗knèc ninč veǵe · ⁊ le èſnèc o̗ tèſtecbè 
Nah	3	4	A zep · ⁊ dragalatus [p] parazna bèlèndeſſeǵinèc ſokaſſagaert · ⁊ gonozol teuo̗knèc vallaſaert  ki èl arolta a· nèmzètekèt o̗ bèlèndeſſegibèn ⁊ a· hazi zolgakat o̗ gonoz teuo̗ibèn 
Nah	3	5	Ime èn te hoziad  vg== ==mond ſèrègeknèc vra iſtène  Es megièlentem te zemèrmedèt te orćadba · ⁊ te mèzeitèlènſegedèt megmutatō nèm[k]zèteknèc ⁊ te zidalmſagodat orzagoknac ·
Nah	3	6	⁊ reiad vètē te vndocſagidat  ⁊ bozzoſagockal geterlèc tegedèt  ⁊ vètlèc tegedèt peldaba 
Nah	3	7	Es lezē  mendē  ki tegedèt latand  èlualic teto̗llèd · ⁊ mond  Niniuèn  megpuzteitattal  Ki razia fèiet te raitad  Honnat kèrèſſèc tenèked vigaztalot |
Nah	3	8	Minē iob vag te Allexandriabèli neptol  ki lakozic a· folocbā  Vizèc o̗ ko̗rńo̗llo̗  kinèc kazdagſaǵa tènger O̗ ko̗fali vizèc 
Nah	3	9	Ethiopia o̗ èro̗ſſege ⁊ Egiptus ⁊ ninč vege / Affrika ⁊ Libies voltanac o̗ ſègedèlmebèn 
Nah	3	10	Dè o̗ ⁊ · fogſagbā vitèt[è]tètèt az èluitèlètbèn  O̗ aprody le èſtènèc menden vtaknac fèieben · ⁊ o̗ feneſb fèdèlmin èrèztettènèc ńilat · ⁊ o̗ menden nèmeſb fèdèlmit bekockal egbè ko̗to̗ztec  ꝓpheta
Nah	3	11	Azert te ⁊ megrezego̗lz  ⁊ megvtaltatot lez · ⁊ te ſègedèlmèt kerz te èllènſegedto̗l 
Nah	3	12	Te menden èro̗s rakaſid · mikent fu̇gè o̗ èlo̗ gimo̗lčiuèl  Ha meg razattatandnac  èſnèc az euo̗nèc zaiaba 
Nah	3	13	Ime te nepèd te ko̗zèpettèd · mēt nèmberiec  te èllènſegednc̣ Te fo̗ldèdnèc kapui megièlentètnèc ńilaſra · tu̇z meg maria te zauaridat ·
Nah	3	14	Mėrt mèreh vizèt temagadnac a· ko̗rńo̗l fèkeſert  Rakiad meǵ te èro̗ſſegidèt · meń== ==bè a· ſarba · ⁊ ńomiad meǵ · ⁊ alat mu̇uèlkeduē tarč teglat 
Nah	3	15	Ottogol ėzē meǵ tegedèt tu̇z  To̗rrèl vèz èl · megmar tegedèt ment čaiua  Azert egbè gu̇lèkezièl ment čaiua · ſokaſol meǵ ment ſaſka 
Nah	3	16	To̗bbècke to̗ttèd te v̇gidèt hog nem meńńèc čillagi  A· čaiua ki tèrièzkedet  ⁊ èlrèpo̗lt 
Nah	3	17	Te o̗rizo̗id monnal ſaſkac · ⁊ te aprodid monnal ſaſkaknac ſaſkay  kic hidègnèc napian egbè [g]u̇lnèc a· ſo̗ueńekrè  Feltamadot a· nap  ⁊ èl rèpo̗ltènèc  ⁊ nē èſmèrtètet meǵ o̗== ==hèlec hol voltanac 
Nah	3	18	O aſſurnac kirala · te paztorid èl aluttanac · te fèdèlmid èl tèmèttèttènèc  Te nepèd èl lampant a· hegecbèn  ⁊ ninč  ki egbè gu̇ho̗ 
Nah	3	19	⁊ nē ſetet te to̗ro̗dèlmèd · mento̗l gonozb te čapaſod  Mendenec  kic hallottac te hallomaſodat  egbè kolčoktac o̗ kèzekèt te raitad · Mert kirè nem ment te gonoſſagod medencor 
Hab	1	1	Tereh  mellèt Abakuc ꝓpheta latot |
Hab	1	2	Vram  miglèn v̇uo̗lto̗c  ⁊ nē halgać meǵ  Zozatloc hoziad èro̗t zènnèduē  ⁊ nē zabadeitaz meǵ 
Hab	1	3	Mirè mutattal ènnèkem hamiſſagot ⁊ munkat latnom  raǵadozatot ⁊ hamiſſagot èn èllènem  Mirè nezed a· meǵ vtalokat · Abakuc ⁊ vèztèglèz megńomoduā a· kègetlèn o̗to̗lleto̗l iǵazbat · ⁊ tez èmberekèt monnal tèngernèc halit ⁊ monnal mazokat  vèzèrt nem vallokat  Es lo̗t itelèt ⁊ èllèn mondas hatalmaſb ·
Hab	1	4	azert megzakadozot a· to̗rueń  ⁊ az itelèt vegrè nem iutot · mert a· kègetlèn hatalmazic az igaz èllèn · azert ki megen vizzavalo itelèt |
Hab	1	5	Neziètec nèmzètecbè  ⁊ laſſatoc  ⁊ čudalkoggatoc · ⁊ megfogatkoziatoc  mert lo̗t dolog mv̇ napinkban  kit ſenki nē hizē  micor meǵmondatic 
Hab	1	6	Mert ime  èn feltamaztom a· caldeſokat kèſèro̗ nèmzètet · ⁊ gorſat iarot fo̗ldnèc zeleſſeǵen  hog biria a· nem o̗ hailakat 
Hab	1	7	zo̗rno̗ ⁊ felèlmès  O̗no̗n bèlo̗llo̗ megen ki o̗ itelète ⁊ tèrhe 
Hab	1	8	O̗ louoc ko̗ńuèbèc pardicoknal · hamarbac èſti farkaſnal · ⁊ o̗ louaǵi ki o̗ttètnèc · mert o̗ louagoc mèzzo̗l io̗nèc · rèpo̗lnèc monnal etèlrè ſièto̗ kèſèlo̗ 
Hab	1	9	Mend fozlatra io̗nèc · O̗ orcaioc egèto̗ zèl · ⁊ egbè gu̇iti a· fogſagot mōnal fo̗uè̄t ·
Hab	1	10	⁊ o̗ dyadalmazic kiralokon  ⁊ èro̗ſſego̗ fèdèlmèc leznèc o̗ mèuèteſi · o̗ menden èro̗s rakaſon mèuèt  ⁊ eg[b]bè gu̇iti  ⁊ megvezi o̗tèt 
Hab	1	11	Tahat megvaltoztatic o̗ zèllète  ⁊ èlmegen  [⁊ èlmegen] ⁊ lè èſic èz o̗ èro̗ſſeǵe o̗ iſtèneie 
Hab	1	12	Midènē te nem kezdètto̗l foguā ė  èn vram iſtènem  èn ſcèntem  ⁊ nem halonc meǵ  Vram  ko̗zèpbè vèttèd o̗tèt  ⁊ èro̗ſſe fondaltad o̗tèt  hog fègnel 
Hab	1	13	Tiztac te zèmèid  hog ne las gonozt  ⁊ hamiſſagra nem nezhèc  Mirè nē nez ꝓpheta hamiſſagot mu̇uèlkedo̗krè  ⁊ vèztèglèz a· kègetlèn to̗llo̗ igazbat megmaruan 
Hab	1	14	⁊ tez èmberekèt monnal tèngernèc halit ⁊ monnal mazot  felèlmèt nem vallot 
Hab	1	15	Mend horogban èmèli fel · o̗ varſaiaba vonta azt · ⁊ o̗ haloiaba gu̇ito̗tto̗  Azon o̗ro̗l  ⁊ viǵad 
Hab	1	16	azert aianl o̗ varſayanac  ⁊ aldozic o̗ haloianac · mert azokban megko̗uèredet o̗ reze ⁊ o̗ valaztot etke 
Hab	1	17	Azert ki tèrièzti o̗ varſaiat  ⁊ nem zo̗nic mendenkoron nèmzètekèt meǵ o̗lni 
Hab	2	1	EN o̗rizètemen [all] alloc  ⁊ to̗tèztem èn gradičomat az èro̗ſeiteſen  ⁊ v̇gèkezem  hog meglaſſam  mi mondaſſec ènnèkē · ⁊ mit fèllèlèc èngemèt meǵfèddo̗nèc |
Hab	2	2	Es fèlèle vr ènnèkem  ⁊ monda  Iriad meǵ è latatot  ⁊ ko̗ńuèd iriad meǵ o̗tèt a· tablakon  hog meg èrče  ki oluaſanga o̗tèt ·
Hab	2	3	mert meǵ è · latas mèzze  Es megièlenic vegebèn  ⁊ nem hazud  Ha keſedèlmèt tènd  megvariad o̗tèt · mert io̗uen èlio̗  ⁊ nem keſic 
Hab	2	4	Ime  ki hu̇to̗tlèn  o̗ lelke nē lezē igaz o̗nō̗ bènne  Iǵaz kèdeǵ o̗ hu̇tebo̗l ėl |
Hab	2	5	Es mikeppèn a· bor megčalla az iuot  Vgan lezē kèuel ferfiu  ⁊ nem ekeſo̗ltètic meǵ · mert meg zeleſeitette o̗ lelket mōnal pokol  ⁊ o̗ mōnal halal nē tèllèſedic bè  Es o̗ hoziaia gu̇it menden nèmzètekèt  ⁊ egbè gu̇it o̗ hoziaia menden nepèkèt 
Hab	2	6	Minēdè mēd èzec nē veznèc ė o̗ reiaia pelda bèzedet · ⁊ o̗ pelda bèzedeknèc Abakuc zauat  ⁊ mondnac  Iay annac  ki nē ſokaſeitʼa a· nē o̗uet · ⁊ meglèn nèhèzeiti o̗ èllène a· ſu̇ro̗ ſart 
Hab	2	7	Minēdè hirtèlèn tamadnac ė fel  kic megmarnac teǵedèt  ⁊ feltamaztatnac tegedèt meǵzaggatoc  Es lez o̗nèkic ragadozatba · ⁊ fel ebrèdnèc te èllènkedo̗id 
Hab	2	8	Mert te meǵ foztottal ſoc nèmzètekèt  mendenec megfoztnac tegedèt  kic megmaradandnac [èn] a nepè[m]kbo̗l èmbernèc vereiert · ⁊ a· fo̗ld varoſanac hamiſſagaert · ⁊ mendenekeiert o̗ bènne lakozokoiert |
Hab	2	9	Iay  ki ǵonoz fo̗ſueńſeget gu̇it o̗ hazanac · hog legē o̗ haza magaſſagban  ⁊ o̗ magat alaitʼa megzabadolni gonoznac kèzebo̗l 
Hab	2	10	Galazatot gondoltal te hazadnac  ſoc nepèkèt vèrtèl meǵ · ⁊ bu̇nhot te lelked ·
Hab	2	11	Mert ko̗ u̇uo̗lt a· falbol · ⁊ a· fa[l] fèlèl  mel a· rakaſoknac talpibā vagon |
Hab	2	12	Iay  ki varoſt rak verekbèn  ⁊ kezeit varoſt hamiſſagban 
Hab	2	13	Midènē èzec nē ſèrègec vratol vadnac ė · mert nepèc ſoc tu̇zbè munkalkodnac ⁊ nèmzètec heiaba · ⁊ megfogatkoznac 
Hab	2	14	mert bètèllèſedic fo̗ld  hog meg èſmèriec vrnac dičo̗ſeget monnal vizèc  tèngert bèfedo̗c |
Hab	2	15	Iay  ki vènèreket ad o̗== ==baratʼtʼanac  èrèztuē o̗ èpeiet ⁊ meǵrezegeituē  hog nezie o̗ mezeitèlènſeget 
Hab	2	16	dičo̗ſegert vtalatuſſaggal to̗lt== ==bè  Iga[l]l te  ⁊ · ⁊ èhńeitèſſèl meǵ  ⁊ meǵko̗rńekez tegedèt vr iogianac kèlhe  ⁊ vtalatuſſagnac okadatʼtʼa te dičo̗ſegedrè  aꝓpheta
Hab	2	17	Mert Libanoſnac hamiſſaga bèfedez tegedèt  ⁊ lelkeſeknèc meǵpuzteitaſa  meǵyèztic o̗kèt èmbereknèc verecbo̗l  ⁊ fo̗ldnèc ⁊ a· varoſnac hamiſſagibol ⁊ o̗ menden bènne lakozoyebol 
Hab	2	18	Mit haznal a· faraguań  mert o̗ teuo̗yo̗ faragta azt az o̗ttèuēt ⁊ a· hamis kepet · mert o̗ teuo̗io̗ rèmenkedet a· to̗rleitètbè  hog tēne nema faraguańokat 
Hab	2	19	Iay  ki mōga a· fanac  ėbrèg== ==fel · ⁊ a· vèztèglo̗ ko̗nèc  kèl== ==fel  Midènē o̗ taneithat ė tegedèt  Ime èz bèfedeztètet èzu̇ſtèl ⁊ arańńal · ⁊ mēdē zèllèt ninč o̗ bèlecbèn 
Hab	2	20	Vr kèdeg o̗ ſcent tp̄lomaban mēdē vèztèglen o̗ orćaiatol 
Hab	3	1	Vram  hallottā te hallomaſodat  feltèm  Vrā  te mu̇uèlkedètid èztèndo̗knc̣ ko̗zèpette · èlèuènehèd meǵ azt 
Hab	3	2	èztèndo̗knèc ko̗zèpette meǵèſmèrèndo̗ie teǵèd · micor megharagandol  èmlèkezièl meǵ irgalmaſſagnac 
Hab	3	3	Iſtèn ezfèkro̗l io̗ · ⁊ ſcēt Pharannac kiètlènebo̗l  O̗ dičo̗ſege bèfedezte meńńèkèt · ⁊ o̗ dičerèteuèl tèllès fo̗ld 
Hab	3	4	O̗ feneſſege lezē ment vilaǵ  zaruac o̗ kèzèibèn  Ot èl rèitètet o̗ èro̗ſſeǵe 
Hab	3	5	Halal megen o̗ orcaia èlo̗t · ⁊ ki megē o̗rdo̗ǵ o̗ labai èlo̗t |
Hab	3	6	Allot  ⁊ meǵmerte a· fo̗ldèt  Nezet  ⁊ meǵfèitet nèmzètekèt · ⁊ to̗rèttèttènèc vilagnac hegi  Meǵhorgaztattanac èz vilaǵnac halmi o̗ o̗ro̗kſeǵenèc vtaibol 
Hab	3	7	A· hamiſſaǵert lattam a· zèrèčeneknc̣ ſatorit  Abakuc Es meghaborodnac Madyan fo̗ldenc̣ bo̗ri |
Hab	3	8	Midènē a· folocbā haruggal ė meg  vram ? auag a· folocban te haragod ė ? auag a· tèngerbèn te meltatlankodatod ė  Ki fel èllel te louaidra · ⁊ te zèkèrid zabadolas 
Hab	3	9	Feltamaztuā feltamaztod te yedèt  az èſekèt  mellèkèt bèzellettèl a· nèmeknc̣  Megmètèled fo̗ldnèc foloit 
Hab	3	10	Lattanac tegedèt vizèc  ⁊ bankottanac hegec  Vizèknèc hirtèlènkedèti èlmentènèc  Melſeǵ atta o̗ zauat / maǵaſſaǵ o̗ kèzèit felèmèli 
Hab	3	11	Nap ⁊ hod meg allaptanac o̗ lakodalmaban O̗ ńiloknac vilagoſſaǵaban · mennèc te zućad villamatʼtʼanac feneſſegebèn 
Hab	3	12	A· ſokaſſagban megńomodod a· fo̗ldèt  forraſagodban meǵfogatkoztać nèmzètekèt 
Hab	3	13	Ki mentèl te nepèdnèc v̇duo̗ſſegerè  v̇duo̗ſſegbè te xc̣ſoddal  Megvèrtèd a· fo̗t kègetlènnèc hazabol · meǵmèzeitèlèneitettèd o̗ fondamentomat mend ńakaiglan 
Hab	3	14	Gonozol mondottal o̗ eſtapinac o̗ hadakozoknac fèiekèt io̗uo̗kèt ment forǵo zèl èngemèt èl oztanioc  O̗ vigaſagoc mikēt o̗ue  ki megmaria a· zegēt rèitecbèn 
Hab	3	15	Vtat [to̗tte to̗llèl] to̗ttèl a· tèngerbèn  te louaidnac ſoc vizèknèc ſaraban 
Hab	3	16	Hallottā  ⁊ meǵ haborodot èn haſam · a· zozattol  egbè rezkèttènèc èn aiakim  Bèmennē rothadagoſſag èn tètèmimbè  ⁊ èn alattā forion  hog megńugoggam to̗ro̗dèlmnèc napian  ꝓpheta ⁊ felmeńńèc mv̇ megzoreitatot nepo̗nkho̗z ·
Hab	3	17	Mert fu̇gè nem viraǵozic · ⁊ nè lezen nèmzes a· zo̗lo̗bèn  Hazud az olayfanac mu̇uo̗ · ⁊ a· mèzo̗ nem hoz etkèt  èlmèttètic az akolbol apro barom čorda  ⁊ o̗règ barom čorda lezen a· iazlocban 
Hab	3	18	èn kèdeg o̗ro̗lo̗c vrban  ⁊ viǵadoc èn iſtènembèn  ieſuſban 
Hab	3	19	Vr iſtèn èn èro̗ſſegē  ⁊ vèti èn labaimat monnal zaruaſoket  Es a· go̗zo̗ vizen èngemèt èn maǵaſſagimra pſalmoſocban eneklo̗t 
Szof	1	1	VRnac igeie  mel lo̗t Sophoniaſhoz  Cuſi fiahoz  [Amaſias] Godolias fiae  Amaſias fiae  Ezechias fiae  Ioſiaſnac  [A] Amon fianac  Iuda kiralanac napiban  Sophonias
Szof	1	2	Egbè gu̇ituen egbè gu̇ito̗c mendenekèt fo̗ldnèc orcaiaiatol  vg== ==mond [vr] vr ·
Szof	1	3	egbè gu̇ito̗c èmbert ⁊ barmot · egbè gu̇ito̗m mennèc rèpeſo̗it · ⁊ tèngernèc hali leznèc o̗ romlaſoc · ⁊ èluèztec èmberekèt fo̗ldnèc orcaiatol  vg== ==mond vr 
Szof	1	4	Es ki tèrièztē èn kèzèmèt Iudara ⁊ Ihr̄lmnèc menden lakozoira  ⁊ èluèztem è · hèlro̗l baalnac maradekit · ⁊ az o̗rizo̗knèc nèuekèt a· papockal ·
Szof	1	5	⁊ azokat  kic a· haiazaton imaggac meńnèc vitèzlètet  Es eſkeznèc vrban · ⁊ èſkeznèc Melchonban 
Szof	1	6	⁊ kic èlfordolnac vrnac hata== ==mego̗l  ⁊ kic nem kèrèſtec meg vrat  ſem tudakoztac meg o̗tèt 
Szof	1	7	Vèztèglètec vr iſtènnèc orcaiatol  mert ko̗zèl vagon vrnac napia · mert iſtè̄ oſtʼat kezeitet · megſcèntelte o̗ hiuataloſit 
Szof	1	8	Es lezen vr oſtʼaianac napian  meǵ latoc a· fèdèlmèkrè ⁊ kiralnac fiaira ⁊ mendenekrè  kic zarandoc ruhaba o̗lto̗ztènèc ·
Szof	1	9	⁊ meglatoc mendenrè  ki kèuelſegeſt megen bè a· ku̇zo̗bo̗n a== ==nnapon  kic bèto̗ltic hamiſſaggal ⁊ alſaggal o̗ vra iſtènenèc hazat 
Szof	1	10	Es lezen a== ==nnapon  vg== ==mond vr  v̇uo̗lteſnèc zozatʼtʼa hailaknac kapuiarol ⁊ ordeitas a· maſikrol ⁊ nag to̗ro̗dèlm a· halmokrol 
Szof	1	11	Ordehatoc  pilanac lakozoy  Vèztèglet Canaannac menden nepe · èluèztènèc mendenec èzu̇ſtbè takartattac  ꝓpheta
Szof	1	12	Es lezen az v̇dōbèn  megkèrèſem Ihr̄lmet zo̗uetnèkeckèl  ⁊ meglatoc a· ferfiakra o̗ ſepro̗io̗cbè to̗to̗ztèttec[kèl]rè  kic mōgac o̗ zu̇uo̗cbèn  Iſtèn nem tezen iol  ⁊ nem tezen gonozol 
Szof	1	13	Es lezen o̗ èro̗ſſege raǵadatba ⁊ o̗ hazoc puztolatba  Es hazakat raknac · ⁊ nē lakoznac o̗bènnec · ⁊ zo̗lo̗kèt plantalnac  ⁊ nē iziac o̗ borokat |
Szof	1	14	Ko̗zèl vagon [v] vrnac nag napia  ko̗zèl vagon ⁊ igen gors  Vr napianac zozatʼtʼa kèſèro̗  ottogol az èro̗s to̗ro̗dèlmèztètic ·
Szof	1	15	a· nap haragnac napia · to̗ro̗dèlemnèc ⁊ getrèlemnèc napia  Hiuſagnac ⁊ nauolanac napia  ſetetſegeknèc ⁊ homalnac napia  ko̗dnèc ⁊ forgo zèlnèc napia ·
Szof	1	16	trombitanac ⁊ v̇uo̗lteſnèc napia a· meg èro̗ſeitet varoſokra ⁊ a· magaſſeǵo̗ zegèllètekrè ·
Szof	1	17	⁊ meghaboreitoc èmberekèt  ⁊ iarnac ment vakoc · mert vrnac bu̇nho̗ttènèc  ⁊ ki o̗ttètic o̗ verec mikent fo̗ld ⁊ o̗ tèſtec mikent ganec 
Szof	1	18	Dè ⁊ · o̗ èzu̇ſto̗c ⁊ o̗ arańńoc nem zabadeithatʼtʼa meǵ o̗kèt vr haragianac napian  O̗ haragianac tu̇zebèn megmarattatic menden fo̗ld · mert a· veǵèzètet ſyètèlmèl tezi fo̗ldnèc menden lakozoynac 
Szof	2	1	Egbè io̗uètec  egbè gu̇lèkeziètec [io̗uètec] nem zèrèlmès [nep] nèmzèt 
Szof	2	2	mi èlo̗t zu̇llo̗n è · latas mōnal port è[l]lmulo napot  Sophonias mi èlo̗t io̗yo̗n tv̇ reiatoc vr hirtèlènkedètenèc [zozatta] haragia · Mi èlo̗t io̗yō̗ tv̇ reiatoc o̗== ==meltatlankodatʼtʼanac napia 
Szof	2	3	Kèrèſſetec vrat fo̗ldnèc menden laſſoy · mert o̗ itelètit vattoc mu̇uèlkedo̗c  Kèrèſſetec az igazat · kèrèſſetec a· laſſot  ha valamikent èlrèitezhèſſètec vr hirtèlènkedètenèc napia èlo̗t 
Szof	2	4	Mert Gaza megto̗rèttètic ⁊ Aſcalan puztolatba  Azotom delrè vèttètic  ⁊ Acharon ki irtatic 
Szof	2	5	Iay  kic lakoziatoc tèngernèc ko̗tèlet èluèztettèknèc nèmzète  Vrnac iǵeie tv̇ reiatoc  Canaan iazoknac fo̗ldo̗  ⁊ èluèztlèc tegedèt  hog ne legē lakozo 
Szof	2	6	Es lezē tèngernèc ko̗tèle paztoroknac ńugolmoc ⁊ barmoknac akla 
Szof	2	7	Es lezē o̗ ko̗tèle  ki meǵ maradand Iudanac hazabol  ottogol o̗riztètnèc  Aſcalonnac hazaibā èſtuèlerè ńugoznac · mert o̗ vroc iſtènec meglat oreiaioc · ⁊ èl fordeitʼa o̗ fogſagokat 
Szof	2	8	Hallottā Mouabnac bozzontaſat ⁊ Amon fiainac karomlaſokat · kic megzidalmaztac èn nepèmèt  ⁊ felmagaztattanac o̗ hatarokon |
Szof	2	9	Azert v̇lo̗c èn  vg== ==mōd ſèrègeknèc vra  iſr̄lnèc iſtène  Mert Mouab lezen ment Sodoma ⁊ Amon fiay monnal gomorra  Tu̇uiſſèknèc aziuſaga ⁊ ſonac rakaſa · ⁊ puzta mend o̗ro̗cke  En nepèmnc̣ megmaradeki èlragaggac azokat · ⁊ èn nèmzetemnėc maradeki biriac o̗kèt 
Szof	2	10	Mert èzec io̗ o̗nèkic o̗ kèuelſege-@@ kert  ꝓpheta kiuèl karomlottanac  ⁊ felmagaztattanac [Iſ] ſèrègec vra nepen 
Szof	2	11	Vr zo̗rńo̗ o̗ raitoc  ⁊ megto̗ri fo̗ldnèc mendē iſtènit  ⁊ imaggac o̗tèt mendē ferfiac o̗ hèlero̗l Zigèteknèc menden nèmzèti 
Szof	2	12	Dè tu̇ ⁊ · zèrèčenec mego̗lèttec leztec èn to̗ro̗mmèl 
Szof	2	13	Es ki tèrièzti o̗== ==kèzet èzfèkrè · ⁊ èluèzti az aſſiriuſokat  Aſſurt · ⁊ vèti a· dragalatoſt kiètlènbè ⁊ vt== ==nalku̇l ⁊ mōnal puztat 
Szof	2	14	Es ńugoznac o̗ ko̗zèpettec nèmzètec menden vaginac čorday  ⁊ Onokraculus  ⁊ zo̗l lakoznac o̗ [ko̗zèpekbèn] ku̇zo̗bo̗kbèn  Eneklo̗nèc zaua az ablakon ⁊ hollo a· fèlſo ku̇zo̗bo̗n · Mert meǵſemmeitem o̗ èrèiet 
Szof	2	15	Ez a· dičo̗ſeges varos bizodalommal lakozo  ki mond== ==vala o̗ zu̇uebèn  èn vagoc  ⁊ èn ku̇uo̗llèm ninč egèb to̗b  Mikeppèn lo̗ttèl puztolat[ta]ba  baromnac hailaka  Menden  ki altal megen o̗ raita  ſu̇uo̗lt  ⁊ razia o̗ kèzet 
Szof	3	1	Iay  megrezzèzto̗ ⁊ megvaltatot varos  Galamb 
Szof	3	2	nē hallotta [o̗ zauat] a· zot · ⁊ nē vo̗tto̗ a· fègèlmèt  O̗ vraba nem bizot · o̗ iſtènehez nem ko̗zèleitet 
Szof	3	3	O̗ fèdèlmec o̗ ko̗zèpette monnal reuo orozlanoc  O̗ biray farkaſoc · èſtet nē hadnac== ==vala holuallara 
Szof	3	4	O̗ ꝓphetay balgatagoc · hitlèn ferfiac  O̗ papi megferteztèttec a· ſcèntet · Hamiſſan mu̇uèlkettènèc a· to̗rueń èllèn | Sophonias
Szof	3	5	Igaz vr o̗ ko̗zèpettec nē tezē hamiſſagot  Holual vilagoſſagba agga o̗ itelètet · ⁊ nem rèitètic èl · A· hamis kèdeg nem tutta a· galazatot 
Szof	3	6	Elhimtettèm nèmzètekèt · ⁊ èltekozlottanac o̗ zegèlètec  Puztaua to̗ttèm o̗ utokat  mido̗n ninčèn  ki meńńen  O̗ varoſoc megpuzteitattac ferfiu nē maraduan ⁊ ſem eg lakozo |
Szof	3	7	Mondec kèdeg  mikor felz èngemèt  fogadod a· fègèlmèt  ⁊ nem vez èl o̗ lakodalma mēdenekert  kicbèn meglattam o̗tèt | Valobizoń holual felkèluē meǵferteztèttec o̗== ==menden gondolatʼtʼokat 
Szof	3	8	Azert vary meǵ èngemèt  vg== ==mōd vr  èn felkèlètemnèc napian io̗uèndo̗bèn  Mert èn itelètē  hog egbè gu̇hèc nèmzètekèt  ⁊ egbè gu̇hèc orzagokat  Es ki o̗ſſèm o̗ reiaioc èn meltatlankodatomat · ⁊ èn hirtèlènkedètem[èt]nèc mendē haragiat  Mert èn haragomnac tu̇zebèn megmarattatic mēden fo̗ld 
Szof	3	9	Mert tahat megado[m]d èn nepèmnèc a· valaztot aiakat  hog kaialčanac mend vranac nèuebè · ⁊ zolgallanac o̗nèki eg== ==vallal 
Szof	3	10	Ethiopianac foloy èluo̗l Onnaton èn alazatoſim  èn himleſemnèc fiay aiandokot hoznac ènnèkem | A· vegèzètes itelèt napiarol ⁊ a· ſidoknac bizońſagos megfordolaſokrol xc̣hoz antixc̣ meghaluā 
Szof	3	11	A== ==nnapon nem galaztatol te menden lelèmeſiden  kicbèn to̗ruēt to̗rtèl èn bènnèm · mert tahat èluezē te ko̗zèpedbo̗l te kèuelſegednèc nag zoloiat · ⁊ nē toldatol touabba fel magaztatnod èn ſcent hegemen 
Szof	3	12	Es meǵ hagoc ꝓpheta te ko̗zèpettèd zegen ⁊ nauolas nepèt 
Szof	3	13	ès Iſr̄lnc̣ maradeki rèmenkednèc vr iſtènnèc nèuebèn  Nem teznèc hamiſſagot  ſem zolnac hazugſaǵot  zaiocban alnoc ńèlo̗ nem lelèttètic  mert o̗k o̗riztètnèc  ⁊ ńugoznac · ⁊ nē lezen  ki megyèzie · èzt monga vr iſtèn 
Szof	3	14	Syonnac leańa  dičery · te Ihr̄lmnc̣ leańa  enekel  Iſr̄l o̗ro̗lʼ  ⁊ viǵag mend te zu̇uèddèl Ihr̄lmnèc leańa 
Szof	3	15	Vr èl uo̗tto̗ te itelètedèt  Iſr̄lnc̣ kirala èlfordeitotta te èllènſegidèt  Vr te ko̗zèpettèd Nem felz gonozt touabba |
Szof	3	16	a== ==nnapō mondatic Ihr̄lmnc̣  Ne akarih felned  Syon  ne fèſlèſſec meg te kèzèid 
Szof	3	17	Te vrad iſtèned èro̗s · O̗ megzabadeit  O̗ro̗l vigaſſagban te raitad · te zèmeledbèn vèztègl · ⁊ viǵad te raitad dičerètbèn 
Szof	3	18	A· hazugokat  kic a· to̗rueńto̗l èlmentènèc== ==vala  egbè gu̇iti · mēt te bèlo̗llèd valanac  hog touabba o̗ raitoc ne val [ſèrèlmèt] bozzoſagot 
Szof	3	19	Ime èn mego̗lo̗c mendenekèt  kic az v̇do̗bèn tegedèt getrèttènc̣  ⁊ megzabadeitom a· ſantalot ⁊ azt  mel ki vèttètet vala  egbè gu̇ito̗m · ⁊ vètē o̗kèt dičerètbè eg nèubè o̗ galazatʼtʼoknac mendē fo̗lden 
Szof	3	20	Az v̇do̗bèn  kibè̄ egbè hozlac tu̇to̗kèt · ⁊ az v̇do̗bè̄  kibèn egbè gu̇it[o̗m]lèc [o̗kè]tuto̗kèt  Mert adlac tv̇to̗kèt nèubè ⁊ dičerètbè fo̗ldnèc mēdē Sophonias nepenèc  micor megfordeitandom tv̇ fogſagtokat tv̇ zèmèitec èlo̗t  vg== ==mond mendenhato vr iſtèn 
Agg	1	1	DAꝛius  peꝛſayak[nac] kiꝛalanac maſod èztèndèiebèn hatod honapban · a== ==honac eg napian lo̗t vꝛnac igeiè Aggeus ꝓihetanac kèzebèn Zoꝛobabèlhèz  Salatièl fiahoz  Iuda vèzèꝛėhez  Es Ieſuſhoz  Ioſedech fiahoz  a== ==nnag paphoz  mōduā |
Agg	1	2	Ezt mōga ſèꝛègeknc̣ vꝛa iſtènè monduā  è== ==nnep vg== ==mond  meg== ==nem io̗t vr haza mėǵꝛakaſanac idèiè |
Agg	1	3	Es lo̗n vꝛnac iǵeiè Aggeus ꝓpheta[nac] kèzebèn  mōduā 
Agg	1	4	Midènē v̇do̗ vagon ė tv̇nèktėc  hog lakoziatoc a== ==boltal ėkėſeitètėt hazacban · ⁊ èz haz puzta lėgē 
Agg	1	5	Es ma èzt mōga ſèꝛègėknc̣ vꝛa iſtènè  Vèſſetėc tv̇ zv̇uètekèt tv̇ vtaytokꝛa |
Agg	1	6	Sokat vèttè- tėc  Aggeus ⁊ kèuèſèt hoztatoc  bè · o̗ttètėc  ⁊ nē ėlėǵettètèc mèǵ | yottatoc  ⁊ nē rėzėgo̗ltètėc== ==m̄g  Maǵatokat befedėztėtec  ⁊ nem hèuo̗ltètėk== ==m̄g · ⁊ ki aꝛokat gv̇yto̗t  èꝛèztėttè azokat a zakadot ſakba 
Agg	1	7	Ezt mōga ſèꝛègeknc̣ vꝛa iſtènè  Vèſſetėc tv̇ zv̇uètėkèt tv̇ vtaytokꝛa ·
Agg	1	8	Mēnètėc fel a== ==hėgrè  hoziatoc fakat  ⁊ rakiatoc== ==m̄g a hazat  ⁊ foganatos lėzėn ènnèkėm  ⁊ mėǵdičo̗uo̗ltètē · vg mōd vr |
Agg	1	9	Nėztètėc a== ==to̗bꝛè  ⁊ ime kèuèſèb lo̗t : ⁊ bèhoztatoc a== ==hazba  ⁊ ki fuallottā azt | Ki okēt  vg== ==mōd ſèꝛègėknc̣ vꝛa  Mieꝛt èn hazā puzta · ⁊ tv̇ ſièttètèc [tv̇] egmēdentėc o̗ hazaba ·
Agg	1	10	azeꝛt tv̇ reiatoc megtiltattac mēnèc  hog nė adnanac èſſèt · ⁊ fo̗ld mėgtiltatot  hog nė adna o̗== ==nēzeſėt 
Agg	1	11	⁊ hiottam az aziuſaǵot fo̗ldrè ⁊ hėgekꝛeè ⁊ buzaꝛa ⁊ boꝛꝛa ⁊ olayꝛa  ⁊ valamėllèkèt fo̗ld hoz  ⁊ èmbėꝛėkꝛè ⁊ baꝛmokꝛa ⁊ kèzèknc̣ mēden mv̇uèlkėdètėꝛè |
Agg	1	12	Es halla Zoꝛobabèl  Salatièlnc̣ fia  ⁊ Ieſus  a== ==nnag pap  Ioſedechnc̣ fia · ⁊ ā== ==nėpnc̣ mēden maꝛadėka o̗ vꝛanac zauat ⁊ Aggeus ꝓphetanac iǵeyt  mikėnt o̗ vꝛoc iſtèn èꝛèztettè vala o̗kèt o̗hoziaioc  Es | mēden nėp mėǵfelèmėc vꝛnc oꝛćaiatol 
Agg	1	13	Es mōda Aggeus  iſtènnc̣ ko̗uètè meghiꝛdètvėn vrnac nėpènc̣ mōduan  èn tv̇ uèlètėc vagoc  vg mōd vr 
Agg	1	14	Es vr iſtèn felmagaztata Zoꝛobabèlnc̣  Salatièl fianac  Iuda vèzèꝛenc̣ zèllètėt  ⁊ Ieſuſnac  ā== ==nag papnac  Ioſėdech fianac zèllètėt : ⁊ a== ==maꝛadekoknac zèllètekèt menden nepbo̗l nepbo̗l | Es bèmenec̣  teznc̣ vala mv̇uèt Iſꝛ̄l o̗ iſtènc[c] ſėꝛègèc vranac hazabā 
Agg	2	1	[a] A Haꝛmad honac xxiiijḍ  napian a== ==hatod honapban Daꝛius kiꝛalnac maſod èztèndèiebèn 
Agg	2	2	hètèd honapban a honac huzon eggèd napian lo̗n[èc] vꝛnac igeie Aggeuſ[hoz] ꝓpheta kèzebèn  mōdvan 
Agg	2	3	Bèzel zorobabèlnc̣  Salatièl fianac  Iuda vèzeꝛenc̣  Es Ieſuſnac  ā== ==nag papnac  Ioſedech fianac  ⁊ az o nėp maꝛadekinac mōduan 
Agg	2	4	Ki tv̇ko̗zzo̗llètėc meghaggattatot  ki az èlo̗ dičo̗ſėgbèn latta [az] è[g]hazat  Es tv̇ mit lattatoc èzt ma  Midènē vg vagō  ⁊ mōnal nem volna a· tv̇ zētec èlo̗t 
Agg	2	5	Es ma Zoꝛobabèl batoꝛoggal== ==m̄g · vg mond vr  Es Ieſus nag pap  Ioſedech fia  batoꝛoggal== ==m̄g  fo̗ldnc̣ mēden nėpè  vg== ==mōd ſèꝛèǵeknc̣ vra  ⁊ tegetec  meꝛt èn tv̇uèlètėc vagoc  vg== ==mōd ſèꝛèǵeknc̣== ==vꝛa 
Agg	2	6	Az iǵe  mèllèt fogattā tv̇uèlètec  mikor ki èꝛèdnėtėc Egiptōnac foldebo̗l  ⁊ èn zèllètē lėzen tv̇ ko̗zèpėttètec | Ne akaꝛy felned 
Agg	2	7	meꝛt èzt mōga ſèꝛègėknc̣ vꝛa  Mėg eg== ==kèuèſènnė vagon  ⁊ èn mėǵindeitō mēnèt ⁊ fo̗ldèt · ⁊ tēgeꝛt ⁊ zaꝛꝛazt ·
Agg	2	8	⁊ mėǵindeitoc mēden nèmzètekèt|== ==Es èlio̗ a== ==kėuanatꝰ menden nèmzeteknèc  Es bèto̗lto̗m è== ==hazat  vg== ==mōd ſè dičo̗ſėggèl  vg== ==mōd ſèꝛèǵėknc̣ vꝛa 
Agg	2	9	Enėm az èzuſt ⁊ ènē · az aꝛań  vg== ==mōd ſèꝛègeknc̣ 
Agg	2	10	Nag lėzėn è== ==haznac dičo̗ſėgė  nagob az èlo̗nèl  vg== ==mond ſèꝛègeknèc vꝛa  ⁊ è== ==hèlėn bekėſeǵet adoc  vg== ==mond ſeꝛègeknèc vꝛa  Aggeus [Pꝛologus] [a]
Agg	2	11	A Kilèncèd honac xxiiijḍ  napian Daꝛius kiꝛalnac maſod èztèndèiebèn ⁊ lo̗n vꝛnac igeie Aggeus ꝓphetahoz monduan 
Agg	2	12	èzekèt mōga ſèꝛègeknc̣ vꝛa iſtènè | Kèꝛgèd a== ==papokat a== ==to̗ꝛuenꝛol mōduā 
Agg	2	13	Ha èmber vènd ſcētelt huſt o̗ ꝛuhaianac alʼlʼaba  ⁊ o̗ vėǵėuèl illètènd kėńèꝛèt auag èlèdèlt auag boꝛt auag olayt auag mēden ètkèt  Minem meǵſcētėltètic ė · Fèlèluėn keḍ a== ==papoc mo̗danac · nem |
Agg	2	14	Es mōda Aggeus · Ha o̗ lelkėbèn [mėǵfeꝛtètėt ill] megfeꝛtėztètėttèt illètè̄d mend èzecbo̗l  midènem mėǵfeꝛtėztètic ė  Es fèlèlenc̣ a== ==papoc  ⁊ mōdanac  [nėm] mėǵfèꝛtèztètic 
Agg	2	15	Es Aggeus fèlèlè  ⁊ mōda  Igèn è== ==nnèp ⁊ igèn è== ==nè̄zèt èn oꝛćam èlo̗t  vg== ==mōd vr  Es igèn o̗== ==kèzeknc̣ mendėn mv̇uèlkėdètè · ⁊ mēdenėkèt  mėllèkèt ot aianlottanac  mėǵfeꝛtėztèttèc lėznèc |
Agg	2	16	Es ma vèſſetėc tv̇== ==zv̇uètėkèt è== ==nnaptol== ==foguā ⁊ touabba  ⁊ mi èlo̗t vèttètnėc ko̗ ko̗ꝛè vꝛnac hazaba[n] 
Agg	2	17	Mikor vėpnėtėc a== ==huz ko̗bo̗lnèc aztaǵahoz · ⁊ lēnenc̣ tiz ko̗blo̗c · mikor bèmēnėtėc a ſaitoba  hog nōnatoc o̗tuèn vatale boꝛt  ⁊ lèznc̣ vala huza /
Agg	2	18	Meguèꝛtèlèc tv̇to̗kèt ėǵèto̗ zèllèl ⁊ rogaual ⁊ ko̗ èſſèl tv̇ kèzèitėknc̣ mēden mv̇uèlkedètit  ⁊ nē volt tv̇ ko̗zo̗ttètėc  ki meǵfoꝛdolna  vg== ==mōd vr |
Agg	2	19	Vèſſetėc tv̇ zv̇uètėkèt ā== ==naptol== ==foguā io̗uēdo̗bèn · a== ==kilèncèd honac xxiijj[j]  naptol== ==fogua  A== ==nnaptol== ==fogua  mėllen vr tèmplomanac vèttèttènc̣ fōdamētōy  Vèſſetec tv̇ zu̇uètekrè 
Agg	2	20	Midènē immar a· maǵ nèmzeſbèn vagon ė  ⁊ meǵ a· zo̗lo̗ ⁊ a· fu̇gè · ⁊ a· malogranatoc ⁊ az olayfa nem viragozot  [èn] è · napſagtol fogua megaldom 
Agg	2	21	Es lo̗t vrnac igeie maſodzer Aggeuſhoz a· honac xxiiijḍ  napian monduā 
Agg	2	22	Bèzel Zorobabelhez  Iuda vèzerehez [fèdèlmehez] monduā  En meg indeitom meńńèt egèmbè  ⁊ èlfordeitom orzagoknac zèkit · ⁊ megto̗ro̗m poganoc orzaganac èro̗ſſeget 
Agg	2	23	Es èl fordeitom a· zèkèrèt ⁊ o̗ reia èllo̗t  ⁊ lezalnac louac ⁊ o̗ reia èllo̗c  Ferfiu o̗ atʼtʼafianac to̗rebè èſic 
Agg	2	24	A== ==nnapon  vg== ==mond ſèrègeknèc vra  Zorobabel  Salatièlnèc fia  èn zolgam  vezlèc tegedèt  vg== ==mond vr  Es vètlèc tegedèt iègbè · mert tegedèt valaztottalac  vg== ==mond ſèrègeknèc vra 
Zak	1	1	A Nolcad honapban Hilarius kiralnac maſod èztèndèiebè̄== ==lo̗n vrnac Zachariaſhoz  Barachias fiahoz  Abdo ꝓpheta fiaehoz monduā 
Zak	1	2	Vr haraggal haragut meǵ mu̇ atʼainkra 
Zak	1	3	⁊ mong o̗nèkic  Ezt monga ſèrègeknèc vra  ⁊ fordollatoc èn hoziam  vg== ==mond ſèrègeknèc vra  ⁊ èn tv̇ hoziatoc fordoloc  vg== ==mond ſèrègeknèc vra 
Zak	1	4	Ne legètec mikent tv̇ atʼaitoc  [kikh] kichez v̇uo̗lto̗ttènc̣ az èlebèli ꝓphetac monduan  Ezt monga ſèrègeknèc vra  [Ne legètec mikent tv̇ atʼaitoc] Fordollatoc meǵ tv̇ gonoz vtaitocbol · ⁊ tv̇ igē gonoz gondolatitocbol  Es nem halgatanac  ſem figèlmèzenèc èngemèt  vg== ==mōd ſèrèǵeknèc vra 
Zak	1	5	Hol vadnac tv̇ atʼaitoc ⁊ ꝓphetac  Minē ėlhètnèc ė o̗ro̗cke 
Zak	1	6	Valobizoń èn igeim ⁊ èn to̗rueńim  mellèkèt parančoltam èn zolǵaimnac  ꝓphetaknac  Minemdè meǵfoglaltac ė tu̇ atʼaitokat  ⁊ megfordoltanac  ⁊ mondottanac  Mikent ſèrègeknèc vra gondolt tenni mv̇uèlo̗nc mv̇ vtaink zerēt ⁊ mv̇ lelèmeſink zerent  ig to̗t mv̇nèko̗nc 
Zak	1	7	Sabbanac a· xjḍ  honac xxiiijḍ  napian Darius kiralnac maſod èztèndèiebèn Lo̗n vrnac igeie Zacharias ꝓphetahoz  Barachias fiahoz  Abdo fiaehoz monduan |
Zak	1	8	Latam eyèl · ⁊ ime ferfiu vèrès lora fel èllo̗ ⁊ o̗ al== ==uala a· mirtetac [ko̗zèpet] ko̗zo̗t  mellèc valanac a· vo̗lgbèn  ⁊ o̗ vtanna vèrès louak ⁊ ku̇lo̗mbo̗zèteſec ⁊ fèierec |
Zak	1	9	Es mōdec  èn vram  kic èzec ? Es vrnac angala  ki zol== ==uala èn bènnèm  monda ènnèkem  èn meǵmutatom tenèked  mic èzec 
Zak	1	10	Es fèlèle ferfiu  ki [aluala] a · mirtetac ko̗zo̗t al== ==uala  Zacharias Es monda  ezec azoc  kikèt vr èrèztet  hog bè iarnac fo̗ldèt 
Zak	1	11	Es fèlèlenèc vr angalanac  ki al== ==uala a· mirtetac ko̗zo̗t  ⁊ mondanac  Bè iartuc [a·] fo̗ldèt  ⁊ ime menden fo̗ld lakoztatic  ⁊ ńugozic 
Zak	1	12	Es fèlèle vr angalanac  ⁊ mōda Sèrègeknèc vra  Miglèn nē irgalmaz te Ihr̄lmnc̣ ⁊ Iuda varoſinac  kiknèc meǵharaguttal  Mert immar hètuèned èztèndo̗ 
Zak	1	13	Es fèlèle vr az angalnac  ki zol== ==uala èn bènnèm io igekèt ⁊ vigaztalatoſokat ·
Zak	1	14	⁊ monda ènnèkem az angal  ki zol== ==uala èn bènnèm  V̇uo̗lč  monduan  Ezekèt mōga ſèrègeknèc vra iſtène  Ihr̄lmet ⁊ Syont nag zèrèlmèl zèrèttèm ·
Zak	1	15	èn nag haraggal haragozom a· kazdaǵ nèmzètekrè · mert èn kèuèſe haraguttam  O̗k kèdeg egbè èſko̗ttènèc gonozba 
Zak	1	16	Azert èzt monga vr  Irgalmaſſag[b]ocba fordoloc Ihr̄lmhez · èn hazam megrakattatic o̗ bènne  Vg== ==mōd ſèrègeknèc vra  ki tèrièztètic Ihr̄lmrè 
Zak	1	17	Meges v̇uo̗lč  monduā  Ezt monga ſèrègeknèc vra  Meǵlèn èn varoſim iockal bo̗uo̗lko̗dnèc  ⁊ vr meglèn Syont megvigaztalla  ⁊ meg Ihr̄lmet valaztʼa 
Zak	1	18	Es fel èmèlem èn zèmèimèt  ⁊ latac  ⁊ Ime neg zaruac ·
Zak	1	19	⁊ mondec vr angalanac  ki zol== ==uala èn bènnèm  Mik èzec  Es monda ènnèkem  Ezec a· zaruac  kic èlhimtettec Iudat ⁊ Iſr̄lt ⁊ Ihr̄lmet ·
Zak	1	20	⁊ mutata vr ènnèkem neg kouačokat 
Zak	1	21	⁊ monda  Mit io̗nèc èzec tenniec  Ki fèlèle monduan  Ezec a· zaruac  kic èl himtettec== ==vala Iudeat egmenden ferfiu zerent · ⁊ ſem eggic nem èmèlte fel o̗ fèiet  Es io̗nèc èzec megyèztèni o̗kèt · hog leuètnec nèmzèteknèc [t] zaruait  kic fel èmèltec zaruokat Iudanac fo̗lderè  hog èluèztènec [o̗kèt] o̗tèt 
Zak	2	1	ES felèmèlem èn zèmèimèt  ⁊ latec  Es ime ferfiu · ⁊ ime o̗ kèzebèn mero̗knèc ko̗tèle 
Zak	2	2	⁊ mondec  Houa meg te  Es monda ènnèkem  hog meǵmerièm Ihr̄lmet  ⁊ meglaſſam  mene legen o̗ zelleſſege  ⁊ mene legen o̗ hoziuſaga 
Zak	2	3	Es ime az angal  ki zol== ==uala èn bènnèm  ki megen vala · ⁊ mas angal megē== ==vala ki o̗ èlèibè 
Zak	2	4	⁊ mōda o̗nèki  Fus · bèzel az èlo̗ho̗z monduan  Ko̗ falnal ku̇lo̗n lakoztatic Ihr̄lm èmbereknèc ſokaſſagaert : ⁊ barmoc o̗ ko̗zèpettec 
Zak	2	5	Es èn lezec o̗nèki tu̇zès ko̗ fal o̗ ko̗rńo̗lo̗  vg== ==mond vr · ⁊ dičo̗ſeǵǵèl lezec o̗ ko̗zèpette ·
Zak	2	6	O · o · o · fuſſatoc èl ezfeknèc fo̗ldebo̗l  vg== ==mond vr  mert meńnèc zèlèibèn himtettèlèc èl  vg== ==mōd vr 
Zak	2	7	Oh Syon  fus èl  ki lakozol Babillonia leańaual 
Zak	2	8	èzt mōga ſèrègeknc̣ vra  Dičo̗ſeǵ utan èrèztet èngemèt nèmzètechez  kic meǵfoztottanac tu̇to̗kèt  Mert ki illètènd tuto̗kèt  illèti èn zèmèmnèc Zacharias fenet 
Zak	2	9	Mert ime èn fel èmèlem èn kèzèmèt tv̇ reiatoc  ⁊ leznèc fozlatoc azoknac  kic zolgalnac== ==vala nèki · ⁊ meg èſmèred · mert ſèrègeknc̣ vra èrèztet èngemèt 
Zak	2	10	O̗ro̗l  ⁊ vigag  Syonnac leańa · mert ime èn io̗uo̗c · ⁊ lakozom te ko̗zèpettèd  vg== ==mond vr 
Zak	2	11	⁊ az napon ſoc nèmzètec fordolnac vrhoz  ⁊ lezen ènnèkem nepbè  ⁊ lakozom te ko̗zèpettèd  ⁊ megtudod · mert ſèrègeknèc vra o̗ èrèztet èngemėt tehoziad 
Zak	2	12	Es vr biria Iudat o̗ rezebè a· meg ſcènteltètet fo̗ldo̗n  ⁊ valaztʼa Ihr̄lmet 
Zak	2	13	Vèztèglen mēden tèſt vr orcaiatol  mert felko̗lt o̗ ſcent lakodalmabol 
Zak	3	1	ES vr meǵ mutata ènnèkem Ieſuſt  a· nag papot  allot vrnac angala èlo̗t  ⁊ Satan al== ==uala o̗ ioǵiatol  hog èllènkednec o̗nèki 
Zak	3	2	Es monda vr Sathannac  Vr porehon te bèled  Sathan · ⁊ vr porehon te bèled  ki valaztotta Ihr̄lmet  Midènē az u̇zog a· tu̇zbo̗l ragattatot ė ki 
Zak	3	3	Es ieſus al== ==uala o̗lto̗ztètuen fertezètes ruhackal  ⁊ al== ==uala az angalnac orcaia èlo̗t ·
Zak	3	4	Ki fèlèle  ⁊ monda o̗nèkic  kik alnac== ==vala o̗ èlo̗tto̗[c]  monduā  Vegetec èl a· fertezètes ruhakat o̗ rolla  Es mōda nèki  Ime  èluo̗ttèm te hamiſſagodat te to̗llèd · ⁊ o̗lto̗ztèttèlèc teǵedèt ku̇lombo̗zèteſeckèl 
Zak	3	5	⁊ monda  Vèſſètec cidariomot o̗ fèiebè · ⁊ vètenèc o̗ fèierè tizta cidariomot  ⁊ o̗lto̗ztètec o̗tèt tizta ruhacba · ⁊ vrnac angala al== ==uala 
Zak	3	6	⁊ vrnac angala val== ==uala ieſuſnac  monduan 
Zak	3	7	Ezt monga ſèrègeknèc vra iſtène  Ha èn vtai[nc]mban iarandaz  ⁊ èn o̗rizètimèt o̗rizènded te  ⁊ · iteled èn hazamat  ⁊ o̗rized èn gadorimat  Es adoc tenèked azocbol iarokat  kic ma it ièlen vadnac 
Zak	3	8	Halgaſſad  Ieſus  nag pap te ⁊ · te baratid  kic lakoznac te èlo̗ttèd  Mert a· ferfiac io̗uèndo̗knèc iègibè vèttèttèc  hoziu čudaba vèttèttèc  Mert ime èn èlhozom èn napkèlèti zolgamat 
Zak	3	9	Mert ime ko̗  kit attam ieſus èlo̗t èlèuèn ko̗rè  Hèt zèmec vadnac  ⁊ èn meǵirom o̗ iraſat  Vg== ==mōd ſèrègeknèc vra  ⁊ a· fo̗ldnèc hamiſſagat èluezē eg== ==napō 
Zak	3	10	az napon  vg== ==mond ſèrègeknc̣  Ferfiu hya o̗ baratʼtʼat o̗ zo̗lo̗io̗ ala ⁊ o̗ fu̇gèie ala 
Zak	4	1	ES megfordola az angal  ki zol== ==uala èn bènnèm  ⁊ felko̗lto̗ èngemèt monnal ferfiat  ki alombol ko̗ltètic fel 
Zak	4	2	Mit lać te  Es mōdec | Latec  ⁊ ime gortʼa tarto mendeneſto̗l arań ⁊ o̗ lampaſa o̗ fèien ⁊ o̗ hèt zo̗uetnèki o̗aita Zacharias ⁊ è zo̗uėtnèknèc hèt o̗tto̗t èdeńi  kic valanac o̗ fèien ·
Zak	4	3	⁊ kèt olayfac  eggic a· lampaſnac ioǵ== ==fèlo̗llo̗  ⁊ maſic o̗ balʼlʼa fèlo̗l 
Zak	4	4	Es fèlèlec  ⁊ mondec az angalnac  ki ènbènnèm zol== ==uala  mōduan  Mik èzec 
Zak	4	5	Es fèlèle az angal  ki èn bènnèm zol== ==uala  ⁊ monda ènnèkem  Minē tud ė  mik legènèc èzec · ⁊ mondec / èn vram · nem ·
Zak	4	6	Es fèlèle  ⁊ mōda ènnèkem monduā  Ez vrnac igeie Zorobabelhez  monduā  Nem ſèrègbèn  ſem èro̗bèn · dè èn zèllètembèn  monda ſèrègeknèc vra /
Zak	4	7	[Ki] Ki te nag heg · Zorobabel èllèn  egèneſſe  Es ki vizi az èlo̗ ko̗uèt  ⁊ o̗ malaztot egèneſeit o̗ malaztʼahoz 
Zak	4	8	Es lo̗n vrnac igeie èn hoziam  monduā 
Zak	4	9	Zorobabèlnèc kèzèy fondaltac è · hazat · ⁊ o̗ kèzèy to̗kellic meǵ o̗tèt  Es tuggatoc  mert ſèrègeknèc vra èrèztet èngemèt tv̇ hoziatoc 
Zak	4	10	Mert ki vtalta== ==meǵ a· ku̇ſdèd napokat  ⁊ o̗ro̗lnèc  ⁊ latʼtʼac Zorobabèl kèzebèn az èrć ko̗uèt  è · hètèc vrnac zèmèy  kic futoſnac mendē fo̗ldo̗n |
Zak	4	11	Es fèlèlec  ⁊ mōdec o̗nèki  Mic èz kèt olayfac a· gortʼa tartonac ioǵ== ==fèlo̗llo̗ ⁊ o̗ balla== ==fèlo̗l 
Zak	4	12	Es fèlèlec maſodzer  ⁊ mōdec o̗ nèki  Mic èz olayfaknac zaray  mellèc vadnac a· [kèt] kèt arań zaknal  kicbè̄ vadnac az o̗tto̗t èdeńec arańbol 
Zak	4	13	Es monda ènnèkem monduan  Minem nem tudod ė  mik legènèc èzec  ⁊ mondec  èn vram  nem ·
Zak	4	14	⁊ monda  èzec a· fenes olainac kèt fiay  kic alnac menden fo̗ldnèc vralkodoianac 
Zak	5	1	ES megfordolec  ⁊ fel èmèlèm èn zèmèimèt  ⁊ latec  Es ime rèpo̗lo̗ ko̗ńo̗ 
Zak	5	2	Es monda ènnèkem · Mit lać te  Es mondec  En latoc rèpo̗lo̗ ko̗ńuèt  O̗ hoziuſaga huz ko̗ńo̗clètne · ⁊ o̗ zeleſſeǵe tiz 
Zak	5	3	Es mōda [è] ènnèkem | Ez az atoc  mel ki megen menden fo̗ldnèc zinerè · mert mendē vr  mikent ot iruā vagō  meǵiteltètic  ⁊ menden èſko̗ èbbo̗l azonkeppèn megiteltètic 
Zak	5	4	Ki vizē azt  vg== ==mond ſèrègeknc̣ vra  Es io̗ az ornac hazaba ⁊ az èſko̗nèc hazaba hazugol èn nèuèmbè · ⁊ lakozic o̗ hazanac ko̗zèpette · ⁊ megèmezti o̗tèt ⁊ o̗ faiat ⁊ o̗ ko̗uèit 
Zak	5	5	Es kimene az angal  ki zol== ==uala èn bènnèm iǵekèt  Es mōda ènnèkem  èmèld fel te zèmèidèt  ⁊ laſſad  mi èz  mel ki megen 
Zak	5	6	Es mondec  Mert mi èz  mel ki megen  Es mōda  Ez a· kimeno̗ korſo  Es mōda | Ez o̗ zèmec mendē fo̗ldrè 
Zak	5	7	Es ime  onnac giraia vitèttètic vala  Es ime eg== ==nèmberi v̇luē a· korſonac ko̗zèpette 
Zak	5	8	Es mōda  Ez a· kègetlènſeǵ · ⁊ leuète o̗tèt a· korſonac ko̗zèpette  Es èrèzte rèmec onnot o̗ zaiaba 
Zak	5	9	Es fel èmèlem èn zèmèimèt  ⁊ latec  ⁊ ime kèt nèmberièc mennèc vala ki  ⁊ zèllèt o̗ Zacharias zarńokon  ⁊ valnac vala zarnakat monnal heyanac zarńay  ⁊ fel èmèlem a· korſot meń ⁊ fo̗ld ko̗zo̗t 
Zak	5	10	Es mōdec az angalnac  ki zol== ==uala èn bènnèm  Houa vizic èzec a· korſot 
Zak	5	11	Es monda ènnèkem  hog Sennaharnac fo̗ldebèn haz rakattaſſec o̗nèki  ⁊ meǵ allaptaſſec ⁊ vèttèſſec ot o̗ fondamentomara 
Zak	6	1	ES megfordolec  ⁊ felèmèlem èn zèimèt  ⁊ latec  Es ime  neg zèkèrèc mennèc== ==vala ki kèt hegec ko̗zèpibo̗l  ⁊ èrc hegec valanac ·
Zak	6	2	⁊ az èlo̗ zèkèrbèn vèrès louac · ⁊ a· mas zèkèrbèn fèkètè louac ·
Zak	6	3	⁊ a· harmad zèkèrbèn fèier louac · ⁊ a· negèd zèkèrbèn ku̇lo̗mb zino̗ louac ⁊ èro̗ſſèc 
Zak	6	4	Es fèlèlec  ⁊ mondec az angalnac  ki zol== ==uala èn bènnèm  èn vram  mic èzec 
Zak	6	5	Es fèlèle az angal  ⁊ mōda [o̗nèki] ènnèkem  Ezec meńnèc neg== ==zèli · kic ki mennèc  hog allanac menden fo̗ldo̗n vralkodonac èlo̗tto̗ |
Zak	6	6	Kibèn a· fèkète louc valanac  ki mennèc== ==vala ezfèknèc fo̗ldebè · ⁊ a· fèierec ki menenc̣ o̗ utānoc  ⁊ a· vèrèſſèc ⁊ a· ku̇lo̗mbo̗zèteſec ki menenèc delnèc fo̗lderè 
Zak	6	7	Kic kèdeg igen èro̗ſſèc valanac  ki menenc̣  ⁊ kèrèſnc̣== ==vala mēniec ⁊ futnioc menden fo̗ld zerēt  Es mōda  Meńńètec  iariatoc bè fo̗ldèt  Es meǵ iarac o̗tèt 
Zak	6	8	Es hiua èngemèt  ⁊ bèzelle èn vèlèm  monduan  Ime  kic ki mētènèc ezfèknc̣ fo̗lderè  megńugottac [èn] èn zèllètemèt ezfèknc̣ fo̗lden 
Zak	6	9	Es lo̗n vrnac igeie  hoziā  monduā 
Zak	6	10	Veg az èl vitèlètbo̗l choldaitol ⁊ Thobiaſtol ⁊ Ydayatol  ⁊ io̗z te a== ==nnapon  ⁊ bèmeg Ioſienac hazaba  Sophonias fiaeba  ki io̗t Babilloniabol 
Zak	6	11	⁊ veg èzu̇ſto̗t ⁊ arańńat  ⁊ alkos koronakat · ⁊ [vèſſ] vèſſèd Ieſuſnac  Ioſedech fianac  a· nap papnac fèiebè 
Zak	6	12	⁊ bèzel o̗nèki monduan  Ezt monga ſèrègeknèc vra monduan  Ime ferfiu  feltamadot o̗ nèue · ⁊ o̗ alatta tamad fel 
Zak	6	13	⁊ o̗ rak tp̄lomot vrnac  ⁊ o̗ viſèli a· dičo̗ſeget · ⁊ v̇l  ⁊ vralkodic o̗ zèkin  ès lezē pap pap o̗ zèkin  ⁊ bekeſegnèc tanalča lezē a· kètto̗c ko̗zo̗t 
Zak	6	14	⁊ a· koronac leznèc Chelonnac ⁊ Tobiaſnac ⁊ Idayenac ⁊ Chyannac  Sophonias fianac èmlèkezètrè vrnac tp̄lomaban 
Zak	6	15	Es kic mèzze vadnac  io̗nèc  ⁊ raknac vrnac tp̄lomaban  Es tuggatoc  mert ſèrègeknèc vra èrèztet èngemèt tu̇ hoziatoc  è kèdeg lezē  ha halgatuā meghalgatangatoc tv̇ vratoc iſtènteknèc zauat 
Zak	7	1	ES lo̗n Darius kiralnac negèd èztè̄dèiebèn  Lo̗n vrnac igeie Zachariaſhoz kilèncèd honac negèd napian  Zacharias ki mondatic  Caſlèn 
Zak	7	2	⁊ èꝛèztėc vꝛnac hazaba Saꝛaſaꝛt ⁊ Regumėlecht ⁊ a feꝛfiac  kic o̗ vèlè valanac vꝛnac oꝛcaiat onzollani 
Zak	7	3	hog mōdananac ſèꝛègėc vꝛa haza papinac  ⁊ a== ==ꝓphetaknac bèzellènenc̣  Midènem ſiꝛnōc kėl ė az o̗to̗d honapban  auag meg== ==kellèn ė · èn maǵamat ſcētelnem  mikēt im̄ar to̗ttē · ſoc èztèndo̗cbèn 
Zak	7	4	Es lo̗n ſèꝛèǵėc vranac [fv̇lėybè] igeie èn hoziam monduā 
Zak	7	5	Bèzel mēd a fo̗ld nėpėnc̣ ⁊ a papok[nac]hoz mōduā  Mikor bo̗ito̗lnėtėc  ⁊ ſiꝛnatoc az o̗to̗d ⁊ a hatod honapban a hètėd èztèndo̗cbèn  minē bo̗ito̗t bo̗ito̗ltètėk ė ènnèkėm 
Zak	7	6	⁊ mikor o̗ttètec  ⁊ iottatoc  midènē tv̇n magatoknac o̗ttètėc ė  ⁊ iottatoc ė 
Zak	7	7	Midènem nem ėzėc az igėc  kikèt bèzėllet vr az èlo̗ ꝓphetaknac kèzebèn  Mikō mėg Iꝛ̄lm lakoztatnėc · ⁊ o̗ kazdag volna ⁊ vꝛuoſoc o̗ ko̗ꝛńo̗llo̗ · ⁊ ėzfèkꝛè ⁊ a mèzo̗ſo̗ko̗n lakoztatnėc 
Zak	7	8	Es lo̗n vꝛnac igeiè Zachaꝛiaſhoz monduan 
Zak	7	9	èzt mōga ſeꝛègėknc̣ vꝛa iſtènè mōdvan  Igaz itelètėt itėllètėc  ⁊ iꝛǵalmaſſaǵot ⁊ ko̗ńo̗ꝛo̗lètėſſėgėkèt tėgètėc egmēden o̗ atʼtʼafiaual 
Zak	7	10	⁊ o̗zuègėt ⁊ aꝛuat ⁊ io̗uèuēt ⁊ zegēt nė akaꝛyh mėǵpatuaꝛoznod · ⁊ feꝛfiv o̗== ==zv̇uėbèn ǵonozt nė gondollon o̗ attafiahoz 
Zak	7	11	Es nem akaꝛac figèlmèzni  ⁊ èlmēnuėn èlfoꝛdeitac vallokat  ⁊ o̗ fv̇lo̗kèt mėgnèhèzeitėc  hog nė hallanac 
Zak	7	12	⁊ o̗ zv̇uo̗kèt vètec mēt adamātinoſt  hog nė halgatnac a== ==to̗ꝛuēt ⁊ az igekèt  mellèkèt ſèꝛègeknc̣ vꝛa èꝛèztėt o̗ ſcēt zèllètebèn az èlo̗bèli ꝓphetaknac kèzebèn  Es lo̗n igen nag meltatlankodat ſèꝛègėc vra iſtènėto̗l 
Zak	7	13	Es lo̗n  mikēt bèzellėt  ⁊ mikēt nē halgattanac mėǵ · vgan v̇uo̗ltnc̣  ⁊ nem halgatom mėg  vg mōd ſèꝛègeknc̣ vꝛa 
Zak	7	14	Es èlhimtėttèm o̗kèt mēden oꝛzagoc zeꝛēt  mėllèkèt nem tuttanac  ⁊ a== ==fo̗ld mėgpuzteitatot o̗to̗llo̗c azeꝛt  hog nē volna mėno̗ ⁊ foꝛdolo  ⁊ a== ==kėuanatos fo̗ldèt vèttėc kiètlènbè 
Zak	8	1	ES lo̗n ſèꝛègec vꝛanac igėie  hoziam mōduan 
Zak	8	2	èzt mōga ſèꝛèǵeknèc vꝛa  Nag haꝛaggal haꝛaguttam Syonꝛa · ⁊ nag hiꝛtèlènkėdèttèl zèꝛèttèm o̗tèt 
Zak	8	3	èzt mōga ſèꝛègėknc̣ vꝛa  Meǵfoꝛdoltam Syonhoz  ⁊ lakozom Iꝛ̄lm ko̗zèpėt  ⁊ Iꝛ̄lm hiuattatic igaſſag vaꝛoſanac  ⁊ ſèꝛègėc vꝛa haza mėgſcētėltètėt 
Zak	8	4	Ezt mōga ſèꝛèǵeknc̣ vꝛa  Meglèn vėnėc ⁊ vėn azzońoc lakoznac Iꝛ̄lmnc̣ vcayban · ⁊ feꝛfiac o̗== ==kèzecbèn eſtapot napoknac ſokaſſagaieꝛt :
Zak	8	5	⁊ a· vaꝛoſnac vćay bètèlnc̣ gèꝛmėcdèdėckèl ⁊ lʼanockal  o̗ vcayban iaćodockal |
Zak	8	6	Ezt mōga ſèꝛèǵeknc̣ vꝛa · ⁊ ha a== ==nnėp meǵ maꝛadeki[b]nac zėmėcbèn nèhèznc̣ lattatic az napocban  Midènem èn zėmèimbèn nèhèz[nc̣] lezen ė  vg== ==mōd ſèꝛè- gėknc̣ Zachaꝛias vꝛa 
Zak	8	7	Ezt mōga ſèꝛègėknc̣ vꝛa  Ime èn mėǵzabadeitom èn== ==nėpèmèt napkèlètnc̣ fo̗ldėꝛo̗l ⁊ napnugatnac fo̗ldėꝛo̗l 
Zak	8	8	⁊ mėghozom o̗kèt  ⁊ lakozom Iꝛ̄lmnc̣ ko̗zèpėttè  ⁊ lėznc̣ ènnèkem nėpèm · ⁊ èn lėzec o̗nèkic vr iǵazolatban ⁊ iǵaſſaǵban 
Zak	8	9	èzt mōga ſèꝛègėknc̣ vꝛa  Batoꝛogganac== ==m̄g tv̇== ==kèzèitėc · kic az napocban hallatoc è== ==bèzedekèt ꝓphetac zaioc miat · ā== ==napō  mėllen fondaltatot ſèꝛèǵėc vꝛanac haza · hog a tèmplom meǵrakattatnėc 
Zak	8	10	Valobizon ā== ==napoc èlo̗t èmbėꝛėknc̣ iutalmoc nem vala  ſem vala baꝛmoknac iutalmoc  ſem bèmėno̗c  ſem ki mėno̗nc̣ vala bėkėſėǵ a== ==to̗ꝛo̗dèlmèt  Es èl èꝛèztėc mēden èmbeꝛekèt egmēdėnt o̗ fèlè èllèn 
Zak	8	11	Ma kèdėǵ èn nem az èlèztėbèli napoc zėꝛēt tėzec è== ==nnėp maꝛadekinac  vg mond ſèꝛègėknc̣ vꝛa ·
Zak	8	12	dè maǵnac bekėſėgè lėzen · zo̗lo̗ agga o̗ gv̇mo̗lčėt  ⁊ fo̗ld agga o̗== ==nèzėſet · ⁊ mēńèc aggac o̗ èſſekèt  ⁊ è== ==nnėp maꝛadekiual biꝛādoua tėzē mēd · èzekèt 
Zak	8	13	Es lėzen  mikēt valatoc atoc a== ==poganocban Iuda haza ⁊ Iſꝛ̄l haza · vgan mėǵzabadeitlac tv̇to̗kèt  ⁊ lėztėc aldomas · Nė akaꝛiatoc felnetėc  ⁊ megbatoꝛogganac tv̇== ==kèzeitėc ·
Zak	8	14	mėt èzt mōga ſèꝛègeknèc vꝛa  Mikēt gōdoltā  hog gėtꝛènėlec tvto̗kèt · mikor tv̇ ataitoc haꝛagꝛa rėzzèztèttènc̣ [tv̇t] èngemèt 
Zak	8	15	iꝛgalmaztam  vg mond vr  Igen megfoꝛdoluā gondoltam èz napokban  hog iol tegèc Iuda hazanac  ⁊ Iſꝛ̄lmnèc  Ne akaꝛiatoc felnetec |
Zak	8	16	Ezec kèdeǵ az igec  mel mellèkèt Bèzellètec kèdeǵ igaſſagot egmenden o̗ fèleuèl  Igaſſagot ⁊ bekeſegnèc itelètet itelletec tu̇ kapuitocban ·
Zak	8	17	⁊ egmenden gonozt ne gondollon o̗ barattʼa èllèn  Es hazug èſt ne zèrèſſètec  mert mend èzec  kikèt gu̇lo̗lo̗c  vg== ==mond vr |
Zak	8	18	Es lo̗n ſèrègec vranac igeie èn hoziam monduan 
Zak	8	19	Ezt monga ſèrègeknèc vra  A· negèdnèc bo̗ito̗ · ⁊ az o̗to̗dnèc bo̗ito̗ · ⁊ a· hètèdnèc bo̗ito̗ · ⁊ a· tizèdnèc bo̗ito̗ · lezen Iuda hazanac o̗ro̗mbè ⁊ vigaſagba · ⁊ fenes innèplètecbè  čac igaſſgot ⁊ bekeſeget zèrèſſètec 
Zak	8	20	èzt monga ſèrègeknèc vra  Miǵlèn io̗nèc nepèc  ⁊ lakozianac ſoc varoſocban ·
Zak	8	21	⁊ meńńènèc a· lakozoc eggic a· maſikhoz monduā  Meńńo̗nc  ⁊ onzolluc vrnac orcaiat · ⁊ kèrèſſu̇c meǵ ſèrègeknc̣ vrat  En ⁊ · èlmegec ·
Zak	8	22	⁊ io̗nèc ſoc nepèc ⁊ èro̗ſ[ſèc] nèmzètec Ihr̄lmbè ſèrègec vrat meǵkèrèſni · ⁊ vrnac orcaiat · onzollani 
Zak	8	23	èzt monga ſèrègeknèc vra  Az napocbā  kicbè̄ tiz èmberec ragaggac poganoknac menden ńèluecbo̗l  Es ragaggac ſido ferfiunac pèrèmit monduan  Tu̇ uèlètec mego̗nc / Mert hallottuc  mert iſtèn tv̇ vèlètec vagon 
Zak	9	1	VR igeinèc tèrhe Adrachnac ⁊ Damaſcoſnac o̗ ńugolmanac fo̗lde[bè]rè  Mert vre èmbernèc zème ⁊ Iſr̄lnc̣ menden nème[rè]ie 
Zak	9	2	Es Emach o̗ hataraiban ⁊ Tirus ⁊ Sydon Valobizon omagoknac nag bo̗lčèſeget vo̗ttènèc 
Zak	9	3	Es Tyrus megracta o̗ èro̗ſſeget · ⁊ gu̇ito̗t èzu̇ſto̗t monnal fo̗ldèt · ⁊ arańńat mōnal vćanac ſarat 
Zak	9	4	Ime vr biria o̗tèt · ⁊ megvèri tèngerbèn o̗ èro̗ſſeget  Es èz tu̇zzèl marattatic meǵ |
Zak	9	5	Latta Aſcalon  ⁊ fel · ⁊ Gazan igen bankodic · ⁊ Ackaron  mert meg galaztatot o̗== ==rèmenſege  Es kiral èluèz Gazanbol · ⁊ Aſcalon nē [alaztatic] lakoztatic 
Zak	9	6	⁊ a· megvalazto v̇l Azotomban  Es èluèztem a· iazoknac kèuelſeget ·
Zak	9	7	⁊ èluezē o̗ veret o̗ zaiabol · ⁊ o̗ karomlatʼtʼat o̗ foǵainac ko̗zèpibo̗l  Es meghagattatic o̗ ⁊ · mv̇ iſtèno̗nknèc · ⁊ lezen monnal Iudanac vèzère ⁊ Acharon mōnal Iebuzeus 
Zak	9	8	⁊ megko̗rńekezem èn [za] hazamat azocbol  kic vitèzkednèc ènnèkem meno̗c ⁊ meǵfordoloc · ⁊ nē megē touabba o̗ reiaioc ado kero̗ · mert ma ènen zèmèmmèl lattam meǵ 
Zak	9	9	Igen o̗ro̗l  Syonnac leańa  vigag  Ime te kiralod io̗ tenèked igaz ⁊ v̇duo̗zeito̗  O̗ zegen · ⁊ fel èllic a· no̗ſten zamarra · ⁊ a· vèhemrè  a· no̗ſten zamarnac fiara ·
Zak	9	10	⁊ èluèztec zèkèrèt Effraimbol · ⁊ louat Ihr̄lmbo̗l · ⁊ èl tekozlatic a· hadnac ye · ⁊ bekeſeget bèzel nèmzèteknèc · ⁊ o̗ hatalma tèngerto̗l foǵuā tèngeriǵlèn · ⁊ foloctol foguā fo̗ldnc̣ vegeiglèn 
Zak	9	11	Te kèdeg te teſtamentomodnac verebèn ki èrèztettèd te foglidat a· vèrēbo̗l  kibèn nē vala viz 
Zak	9	12	Fordollatoc az èro̗ſſegrè rèmenſegnèc ko̗tèlèzèti · ⁊ ma meǵ hirdètuē kètto̗ſo̗kèt adoc meǵ tenèked 
Zak	9	13	mēt ki tèrièztem ènmagamnac Iudat mōnal yet  bèto̗lto̗ttèm Effraimot  ⁊ Syonnac fiait fel tamaztom go̗ro̗g orzag  te [o] fiaidra  ⁊ vètlèc tegedèt monnal èro̗ſſèknèc to̗ret 
Zak	9	14	⁊ vr iſtèn o̗ raitoc lattatic · ⁊ ki megen o̗ ńila ment villamat  Es vr iſtèn trombitaban enekel  ⁊ megen ezſèknèc forǵo zèlebè̄ 
Zak	9	15	ſèregeknèc vra oltalmazia o̗kèt  ⁊ meǵmariac  ⁊ alaziac paritʼtʼanac ko̗uèibèn  ⁊ iuoc megrezego̗lnèc monnal bortol  ⁊ bètèllèſednèc ment fialac · ⁊ mōnal oltarnac zaruay 
Zak	9	16	⁊ megzabadeitʼa o̗kèt az napon o̗ vroc iſtèn  ment o̗ nepenèc čordaiat  mēt a· ſcent ko̗uèc o̗ fo̗lden felèmèltètnèc 
Zak	9	17	Mert mi o̗ iaua ⁊ mi o̗ zepe  hanē== ==čac valaztottaknac buzaia · ⁊ bor zu̇zèkèt nèmzo̗ 
Zak	10	1	KEriètec vrtol èſſèt èſti v̇do̗bèn  ⁊ vr tezen hauakat ⁊ harmatnac èſſet  Es ad o̗nèkic eg mendennèc fu̇uèt a· mèzo̗bèn 
Zak	10	2	mert a· faraguańoc ektèlèno̗l bèzellettèc · ⁊ a· nezo̗c hazugſagot lattanac · ⁊ az almadozoc Zacharias heiaba bèzellettènèc  Heiaba vigaztalnac vala · azert èluitèttènèc  monnal čorda getrèttetnèc · mert ninč nèkic paztor 
Zak	10	3	A· paztorokra haragut èn hirtèlènkedètem · ⁊ a· bakokra meglatoc · mert ſèrègeknèc vra meglatta o̗ čordaiat  Iuda hazat  Es vètte o̗kèt mōnal o̗ dičo̗ſegenc̣ [bè] louat hadban 
Zak	10	4	O̗ bèlo̗llo̗ zegèlèt ⁊ o̗ bèlo̗llo̗ karočka · O̗ bèlo̗llo̗ viadalnac ye · ⁊ o̗ bèlo̗llo̗ ki megen egèmbè mēden ado zedo̗ 
Zak	10	5	Es leznèc monnal èro̗ſſèc ⁊ megńomodoc a· ſart vćaknac ko̗zèpette a· hadban · ⁊ hadakoznac  mert vr o̗uèlec vagon · ⁊ meg galaztatnac louaknac felèllo̗y ·
Zak	10	6	⁊ megèro̗ſeitem Iudanac hazat  ⁊ Ioſephnc̣ hazat megzabadeitom · ⁊ meǵ fordeitom o̗kèt  mert irgalmazoc o̗nèkic  ⁊ leznèc  mikent valanac  mido̗n èl== ==nē vèttè̄== ==vala o̗kèt  Mert èn o̗ vroc [iſtè] iſtènec meghalgatom o̗kèt ·
Zak	10	7	⁊ leznèc èro̗ſſèc mōnal Effraim · ⁊ vigad o̗ zu̇uo̗c mōnal bortol  Es o̗ fioc meglatʼtʼac  ⁊ vigadnac · ⁊ o̗ zu̇uo̗c o̗ro̗l vrban |
Zak	10	8	Su̇uo̗lto̗c nèkic  ⁊ egbè gu̇ito̗m azokat · mert megvaltottam o̗kèt · ⁊ megſokaſeitom o̗kèt  mikēt èlèzteb valanac megſokaſoltac 
Zak	10	9	⁊ vètem o̗kèt nepèkbè · ⁊ mèzzo̗l meǵ èmlèkeznèc èn rollam  ⁊ elnèc o̗ fiockal  ⁊ megfordolnac 
Zak	10	10	⁊ meghozom o̗kèt Egiptōnac fo̗ldebo̗l  ⁊ az aſſiriuſoctol egbè gu̇ito̗m o̗kèt  Galaadnac ⁊ Libanoſnac fo̗ldebè vizem o̗kèt  ⁊ nem lelètic hèl o̗ bènnec 
Zak	10	11	⁊ mennèc tèngernèc arradatʼtʼabā  ⁊ tèngerbèn megvèri a· habot  ⁊ meg galaztatnac folonac menden melſegi  ⁊ meǵ galaztatic Aſſurnac kèuelſege  ⁊ Egiptōnac eſtapia èlmegen 
Zak	10	12	Es meǵbatoreitom o̗kèt vrban  ⁊ o̗== ==nèuebè iarnac  vg== ==mond ſèrègeknèc vra iſtène 
Zak	11	1	LIbanus  ńiſſad meǵ te kapuidat  ⁊ tu̇z ezi meg te cedroſidat 
Zak	11	2	Ordeh fènèfa · mert a· cedros le èſet  mert a· fel tiztelèndo̗c megpuzteitatanac  Ordehatoc Baſannac čèr fay · mert ki mèttètet a· meǵ èro̗ſeitètet ligèt 
Zak	11	3	Paztoroc ordeitaſanac zozatʼtʼa · mert megpuzteitatot o̗ felmagaztatatʼtʼoc · ⁊ orozlanoc reuaſanac zozatʼtʼa · mert megpuzteitatot Iordānac kèuelſeǵe 
Zak	11	4	èzt mōga èn vrā iſtèn  O̗rizièd az o̗ldo̗klèteknèc barmit 
Zak	11	5	kit kic birnac vala  meǵo̗lic== ==vala  ⁊ nē bankodnac== ==vala  ⁊ èl arollac== ==vala azokat monduā  Aldot vr  mert kazdagocka lo̗tto̗nc  Es o̗ paztoroc nem èngèdnèc== ==vala nèkic ·
Zak	11	6	⁊ èn touabba nem èngèdec fo̗ldo̗n lakozokra  vg== ==mōd vr  Ime èn adoc èmberekèt egmendent o̗ fèlenèc kèzebè ⁊ o̗ kiralanac kèzebè  ⁊ le èſnèc fo̗ldrè  ⁊ nē zabadeitō meg o̗ kèzecbo̗l  Zacharias
Zak	11	7	Es o̗rizem az o̗ldo̗klètnèc barmat · azert oh čordanac zegeńi  Es uo̗k èn magamnac kèt vèzzo̗kèt  eggikèt hiuā zepnèc  ⁊ maſikat hiuam ko̗tèlnèc  ⁊ eltètem a· čordat ·
Zak	11	8	⁊ eg== ==honapban harom paztorokat mètec ki · ⁊ megzoreitatot [èn bènnèm o̗ lelkec o̗ bè] èn lelkem o̗bènnec  Bizoń o̗ lelkec ⁊ · meǵku̇lo̗mbo̗zo̗t èn bènnèm 
Zak	11	9	Es mondec  Nem ėltètlèc tu̇to̗kèt  A· mel meghal  hallon meǵ  ⁊ mel ki mèttètic  ki mèttèſſec  ⁊ a· maradeki meǵmariac egmenden o̗ fèlenèc huſat 
Zak	11	10	Es vo̗m èn vèzzo̗mèt  ki hiuattatic== ==vala zepſegnèc  ⁊ èlmèto̗m o̗tèt  hog meǵ ſemmeitènē èn fogadaſomat  kit to̗ttem menden nepèckèl 
Zak	11	11	⁊ ſemmibè vitèttètet èn== ==nepèm a== ==nnapon  Es meg èſmèrtènèc èngemèt a· čordanac zegeni  kic a· to̗ruēt o̗rizic ènnèkem  mert vrnac igeie 
Zak	11	12	Es mondec o̗nèkic  Ha io tv̇ zèmèitec èlo̗t  hoziatoc ènnèkem èn beremèt · ⁊ ha nē · ńugoggatoc  Es veuec èn iutalmamat harminc èzu̇ſto̗kèt 
Zak	11	13	es mōda vr ènnèkē  Vèſſèd azt a· to̗rleito̗bè az ektèlènnèc beret  kiuèl meǵberlettèm o̗to̗llo̗c  Es vo̗m a· harminc èzu̇ſt penzekèt  ⁊ vètē azokat vrnac hazaba a· to̗rleito̗bè 
Zak	11	14	Es èlmèto̗m èn maſod vèzzo̗mèt  ki nèuèztètic Zachaias vala ko̗tèlnèc  hog meg feitènec rokonſagot ⁊ Iſr̄l ko̗zo̗t 
Zak	11	15	Es monda vr ènnèkē  Vegèd te magadnac meges balgataǵ paztornac èdeńit ·
Zak	11	16	mert ime èn fel tamaztoc paztort fo̗ldo̗n  ki a· meghagottat nem latʼtʼa meǵ  ⁊ az èl himtettèt meg== ==nē kèrèſi  ⁊ a· megto̗ro̗ttèt nem viǵaztʼa meǵ  ⁊ azt  mel al  nē eltèti · ⁊ a· ko̗uèreknèc huſait ezi  ⁊ o̗ ko̗rmo̗kèt meǵoztʼa 
Zak	11	17	O paztor ⁊ baluań  a· čordat meghago  To̗r o̗ karian · ⁊ o̗ ioǵ zèmen o̗ karia · aziuſaggal az meǵ · ⁊ o̗ iog== ==zème meghomaloſoluā megſeteto̗l 
Zak	12	1	Vr== ==igeienèc tèrhe Iſr̄lrè  Es mōda vr meńńèt ki tèrièzto̗ ⁊ fo̗ldèt fondalo ⁊ èmbereknc̣ zèllètet o̗bènne teuo̗ 
Zak	12	2	Ime èn vètem Ihr̄lmet torkoſſagnac ku̇lſo̗ ku̇zo̗berè ko̗rńo̗l menden nepèkbèn  Dè ⁊ · Iuda lezē ko̗rńo̗l fèkètbèn Ihr̄lm èllèn 
Zak	12	3	Es lezen a== ==nnapon  Vètem Ihr̄lmet tèrehnèc ko̗uebè menden nepèknèc  Mendenec  kic fel èmèlèndic o̗kèt · megzègeſſel zakadoznac meǵ  ⁊ o̗ èllène egbè gu̇lèkeznèc fo̗ldnèc menden orzagi |
Zak	12	4	A== ==nnapon  vg== ==mond vr  Megvèrec menden louat ⁊ o̗ èllo̗iet balgataǵſaggal  Es Iuda hazara megńitom èn ꝓpheta èn zèmèimèt  ⁊ nepèknèc mendē louat vakſaggal vèrem meǵ 
Zak	12	5	Es mondnac Iudanac vèzèri o̗ zu̇uo̗cbèn  Megbatorogganac ènnèkem Ihr̄lmnèc lakozoy ſèrègec vraban o̗ iſtènebèn 
Zak	12	6	A== ==nnapon vètē Iudanac vèzèrit mikent tu̇znèc kèmencèiet · ⁊ [mike] mikent tu̇znèc v̇zo̗ǵet zenaba · ⁊ megmarnac iogra ⁊ balra ko̗rńo̗l menden nepèkèt  ⁊ Ihr̄lm lakoztatic èſmeǵ o̗ hèlen 
Zak	12	7	⁊ megzabadeitʼa vr Iudanac hailakat mikent kèzdètbèn  hog dauidnac haza ne dičèkeggec felſeget ⁊ Ihr̄lm lakozoinac dičoſege Iuda èllè̄ 
Zak	12	8	A== ==nnapō vr megoltalmazia Ihr̄lmnc̣ lakozoit  Es lezen a== ==nnapō  ki vetkezèndic o̗ ko̗zzo̗lo̗c mōnal Dauid · ⁊ Dauidnac haza mōnal iſtène · ⁊ mikēt vrnac angala o̗ zèmelecbèn
Zak	12	9	Es lezē az napō  Kèrèſec megto̗rno̗m menden nèmzètekèt  kic io̗nc̣ Ihr̄lm èllèn |
Zak	12	10	Es ki o̗tto̗m malaztnac zèllètet Dauid hazara  Ihr̄lmnc̣ hazara malaztnac zèllètet ⁊ onzollatoket  Es neznèc èn ream  kit fel zegèztènèc  Es ſiratʼtʼac o̗kèt mōnal eggètlèn egnèc ſiralmat · ⁊ bankodnac o̗ raita  ment zoctac [b] bankodni èlo̗ zu̇lo̗tnèc halalan 
Zak	12	11	A== ==nnapon nag ſiralom lezē Ihr̄lmbè̄ mikent Remmonban Adrēmonban Magedannac mèzèien 
Zak	12	12	Es ſiratʼtʼac fo̗ldnèc nèmi ⁊ nèmec magoknac  Dauid hazanac nèmi magoknac · ⁊ o̗ nèmberiec magoknac 
Zak	12	13	Nathan haza nèmi magoknac · ⁊ o̗ nèmberiec magoknac  [Nat] Es leui [h] haza nèmi magoknac  ⁊ o̗ nèmberiec magoknac  Es Semey haza nèmi magoknac ⁊ o̗ nèmberic magoknac ·
Zak	12	14	a· maradekoc nèmi magoknac · ⁊ o̗ nèmberiec magoknac 
Zak	13	1	AZ napon lezē ńiluan valo forras Dauid hazanac ⁊ Ihr̄lm lakozoynac · bu̇nnèc ⁊ fertezèteſſegnèc meǵ moſaſara |
Zak	13	2	Es lezē a== ==nnapon  vg== ==mōd ſèrègeknèc vra  èluèztē baluańoc nèuekèt fo̗ldro̗l  ⁊ nē èmlèkeztètnèc touabba  Es hamis ꝓphetakat ⁊ fertezètes zèllètet èluezec fo̗ldro̗l 
Zak	13	3	Es lezē a== ==nnapō  mikor valaki ꝓphetaland touabba ⁊ o̗ atʼtʼa ⁊ o̗ ańńa  kic o̗tèt zu̇ltec  mondnac  Nem ėlz · mert hazuǵſagot bèzellettèl vrnac nèuebè  Es o̗ atʼtʼa ⁊ ańńa o̗== ==zulèy  mikor ꝓphetaland 
Zak	13	4	Es lezē az napō  ꝓphetac megalaztatnac egmēdenic o̗ nèuebo̗l  mi[kor]do̗n ꝓphetaland · ſem fedeztètic bè ſac palaſtal  hog hazuggon 
Zak	13	5	Dè mōd  Nem vagoc ꝓpheta  Zanto èmber vagoc Zacharias èn · mẻt èn ifioſagōtol== ==foǵuā adam  èn peldam 
Zak	13	6	Es mōndatic nèki  Mic è čapaſoc te kèzèidnc̣ ko̗zèpėttè  Es mōd  èzèckèl čaptattam== ==m̄g o̗== ==hazocban  kic enǵem zèꝛètnèc vala |
Zak	13	7	To̗ꝛt ko̗lč fel èn paztoꝛōꝛa ⁊  vèlèm eggèſo̗lt feꝛfiuꝛa  vg== ==mōd ſèꝛègėknc̣ vꝛa  Vèꝛd== ==meǵ a paztoꝛt  ⁊ èlhimlètnc̣ a iuhoc  Es foꝛdeitom èn kèzèmèt az apꝛodokꝛa 
Zak	13	8	⁊ lèznc̣ mēdèn fo̗ldo̗n  vg== ==mōd vr  kèt rezèc o̗bènne èlh[m]imlètnèc  ⁊ megfogatkoznac · ⁊ harmad rez hagattatic meǵ o̗bènne 
Zak	13	9	Es a· harmad rezèt vizem tu̇z altal · ⁊ megegètem o̗kèt  mikent meǵ ėgèttètic az èzu̇ſt · ⁊ meǵbizońeitom o̗kèt  mikēt az arań bizońeitatic meǵ  O̗ èn== ==nèuèmèt kaialtʼa  ⁊ èn meghalgatom o̗kèt  ⁊ mondec  En nepèm vag · ⁊ o̗ mond  En vrā iſtènē vag 
Zak	14	1	Ime io̗nèc vrnac napi  vg== ==mond vr  ⁊ meǵ oztatnac te fozlatid te ko̗zèpettèd 
Zak	14	2	Es egbè gu̇ito̗c hadbā mendē nèmzètekèt Ihr̄lmbè  ⁊ a· varos megvėtèttètic · ⁊ hazac megpuzteitatnac · Es nèmberiec megferteztètnèc  Es a· varoſnac fèl rėze fogſagban megen èl · ⁊ a· nepnèc maradeki a· varoſbol nē vitètnèc èl 
Zak	14	3	ès vr  megen · ⁊ hiu a· nèmzètec èllèn  mikēt hadakozot a· viadalnac napian 
Zak	14	4	⁊ a== ==nnapō alnac o̗ labay olayfaknac hegen  ki vagon Ihr̄lm èllèn napkèlètrè  Es meǵhaſad olayfaknac hege fèl rezero̗l napkèlètrè ⁊ napńugatra a· nag maǵas vo̗lgbè  ⁊ èlvalaztatic o̗ hegenèc fèle ezfèkrè ⁊ o̗ fèle delrè 
Zak	14	5	Es futtoc o̗ hegeknèc vo̗lgebè · mert a· hegeknc̣ vo̗lgo̗ [èlſ] meǵ eggèſol o̗ fèleiglèn  Es futtoc  mikent futtatoc a· fo̗ld indolaſtol Ozyas  Iuda kiralanac napiban | Es io̗ èn vrā iſtènem ⁊ mendē ſcèntec o̗uèle 
Zak	14	6	Es lezē a== ==nnapon  ⁊ nē lezen vilagoſſaǵ  dè hidèǵ ⁊ fag 
Zak	14	7	Es lezē eg nap  ki vr iſtènnèc èſmèrètes  ⁊ nem nap ſem ey ⁊ èſti v̇do̗n lezē vilagoſſaǵ 
Zak	14	8	Es lezē a== ==nnapō  ki mennèc èlèuèn vizèc Ihr̄lmbo̗l · o̗ fèlec az utolſo tèngerbè Leznèc ńarba ⁊ tèlbè 
Zak	14	9	Es lezen vr kiral [o̗ro̗cke] mendē fo̗ldo̗n  A== ==nnapō eg vr lezē | ⁊ o̗ nèue eg== ==lezen· |
Zak	14	10	Es mendē fo̗ld megfordol a· kiètlèniglèn ⁊ Remmōnac halmarol ezfèkiglèn · ⁊ Ihr̄lm felmagaztatic  ⁊ lakozic o̗ hèlen Beniamin kapuitol foguā az [uto] èlo̗lſo̗ kapunac hèleiglèn ⁊ a· zegèlèteknèc kapuiaiglan Es Ananèlnèc tornatol fogua kiralnac ſaitoiaiglan 
Zak	14	11	⁊ lakoznac o̗ bènne  Es anathema nē lezē touabba  Zacharias Dè Ihr̄lm batorſaggal v̇l |
Zak	14	12	Es è · čapas lezen  mellèl vr megvèr mēdē nèmzètekèt  kic viuttanac Ihr̄lm èllèn · egmenden allonac o̗ labain[ac] huſa meglelètezic · ⁊ o̗ zèmèy megbètèǵo̗lnèc a· [labaiban] likaibā · ⁊ o̗ ńèluec meglelètezic o̗ zaiocban 
Zak	14	13	A== ==nnapō lezen vrnac nag== ==ſèrège  Es ferfiu ragagga o̗ fèlenèc kèzet  ⁊ o̗ kèze eggèſo̗l o̗ fèlenèc kèzebè 
Zak	14	14	Dè ⁊ · Iudas viu Ihr̄lm èllèn · ⁊ mēdē nèmzètėc  ki ko̗rńo̗l mēden nèmzèteknèc kazdagſagi egbè gu̇itètnèc · arań ⁊ èzu̇ſt ⁊ eleg ſoc ruhac 
Zak	14	15	⁊ ig lezē louaknac romlaſa · ⁊ o̗zuereknc̣ ⁊ tèueknèc · ⁊ zamaroknac ⁊ [mēd] mēden barmoknac  kic voltanac a· varakban a· romlaſ[oc alt] alat 
Zak	14	16	Es mendenec  kic megmarattac volt mendē nèmzètecbo̗[n]l  kic io̗ttèc volt Ihr̄lm èllèn  felmennèc èztèndo̗[b]ro̗l èztèndo̗[c]bè  hog imaggac ſèrègec vranac kiralat · ⁊ zolgallac hailakoknac innep[e]it 
Zak	14	17	⁊ lezē  valaki fel nē menènd fo̗ldnèc nèmibo̗l Ihr̄lmbè  hog imaggac ſèrègec vra kiralat  Nem lezē o̗reiaioc ès 
Zak	14	18	Hog ha Egiptomnac nèmzète nē [m] menènd fel  ⁊ nē èſmèrèndi m̄g  o̗ reiaioc ſem lezen · dè lezē romlas  kiuèl vr menden nèmzètekèt meg vèr · kic fel nem menèndnèc hailakoknac innèpet zolgalni[oc] 
Zak	14	19	è lezen Egiptomnac fo̗ldo̗  Es èz menden nèmzèteknèc bu̇no̗  kic fel nem menèndnèc hailakoknac innèpet zolgalnioc 
Zak	14	20	Az napon  mellèc a· louak feken vagon  ſcent lezē vrnac  Es leznc̣ kohńa èdeńec vrnac hazaban monnal fialac [vrnac hazaban] az oltar èlo̗t 
Zak	14	21	Es ionèc menden aldozoc  ⁊ veznèc o̗bèlo̗llo̗c  ⁊ fo̗znèc o̗bènnec  Es a== ==nnapon touabba kalmar nem lezē ſèrègec vranac hazaban 
Mal	1	1	VR igeinèc tèrhe Iſr̄lrè Malachias ꝓphetanac kèzebèn 
Mal	1	2	Zèrèttèlèc tu̇to̗kèt  vg== ==mond vr  Es mondottatoc  mibè̄== ==zèrèttèl mūkèt  Malachias Minemdè Eſaw Iacobnac attafia vala ė  vg mond vr  Es Iacobot zèrèttèm 
Mal	1	3	eſawot kedeg gu̇lo̗ltèm  Es vèttèm Seirt o̗ heget kiètlènbè es o̗ o̗ro̗kėt ſarkańoknac puztaiaba 
Mal	1	4	Hogha Idomea mondand  Meǵto̗rettètem  Dè m̄gfordoluāc èſmeǵ megrakiuc  mellec megto̗rettettèc valanac  Ezt monga ſèregeknèc vra  Ezec raknac  ⁊ èn megto̗ro̗m  ⁊ hiuattatnac kègetlenſeg hatarinac · ⁊ nėp  kinèc megharagut vr o̗ro̗cke 
Mal	1	5	Es tu̇ zemeitec meglattac  Es tu̇ mondotoc  Felmagaztaſſec vr iſꝛlnec hataran 
Mal	1	6	Fiu tizteli o̗ atʼtʼat  es zolga o̗ vrat feli  Azėꝛt ha èn atʼa vagoc  hol vagon èn tizteſſegem  ⁊ ha èn vr vagoc  hol èn fèlèlmèm  vg mond ſèreǵeknèc vra Tu̇ hoziatoc  o papoc  kic m̄gutallatoc èn nèuèmèt  Es mondotoc  Mibèn vtaltuc te nèuèdèt 
Mal	1	7	Aiālotoc èn oltarōra feꝛtehet keńèrèt  Es mondotoc  Mibèn feꝛteztetto̗nc== ==m̄g tegedèt / ebbèn  hog mondotoc  Vrnac aztala meǵutaltatot 
Mal	1	8	Ha vakot aiālotoc aldozni  nēdè ǵonoz ė  ⁊ ha ſantat ⁊ bèteǵet aiālandotoc  minēdè ǵonoz ė  Aianlad azt te fèdel mèdnèc  ha kellètèndic nèki ag  ha fogadanga te orcadat  vg mond ſèregeknèc vra 
Mal	1	9	Es ma onzollatoc vrnac orcaiat  hog irgalmaziō tu̇nèktec · Meꝛt tu̇ kèzètecbo̗l lo̗t èz  Ha valamikėppèn fogagga tu̇ orcatokat  vg mōd ſèreǵeknèc vra  Es ma onzollatoc vꝛnac orcaiat  hog irgalmazion tu̇nèctec  Mēt tu̇ kèzètecbo̗l lo̗t èz  Ha valamikėppèn fogagga tu̇ orcatokat  vg mond ſèregeknèc vra 
Mal	1	10	Ki tu̇ ko̗zzo̗letec  ki bè tege az aitokat  ⁊ meǵ gerièzie èn oltaromat ingen  Meꝛt ninč ènnèkem akaratom tu̇ bènnètec  vg mōd ſèregeknec vra  Es aiādokot nem vėzec tu̇ kèzètecbo̗l 
Mal	1	11	Meꝛt napkèletto̗l ſoguā napńuǵatig nag èn nèuèm nèmzėtecbèn  ⁊ menden hèlen aldomaſoc aiālatnac èn nèuèmnèc tizta aldozat  meꝛt nag èn neuèm nèmzètecbèn  vg mōd ſèregeknc̣ vra 
Mal	1	12	Es tu̇ m̄gfeꝛteztettėtec azt abban  hog mōdotoc  Vrnac aztala meǵfeꝛteztètet  ⁊ mel reia vèttètic  vtalatus a· tu̇zuèl o̗zuo̗  ki mǵemėzti azt 
Mal	1	13	Es mondottatoc  Ime mūkabol  ⁊ ki futtatoc azt  vg mond ſèrèǵeknèc vra  Es hoztatoc a· ragadozatocbol ſantat · ⁊ bennat 
Mal	3	12	kèt bodoǵoknac mondnac mendē nèmzètec  Mert tu̇ leztec keuanatos fo̗ld  vg mond ſèregeknec vra 
Mal	3	13	Meghatalmaztanac èn raitam tu̇ igeitec  vg mond ſèreǵeknèc vra 
Mal	3	14	Es mondottatoc  Mit zoltonc te èllèned  Es mondottatoc  Heiolkodic  ki iſtè̄nèc zolǵal · ⁊ mi ńèrèſeg  mēt o̗roiztu̇c o̗ parāčolatit  ⁊ meꝛt zomorouā iartonc ſeregec vra èlo̗t 
Mal	3	15	Azeꝛt ma bodoǵoknac mōguc a· maǵoc maǵaztatot Bizon meǵrakattattanac kègetlenſeǵet tėuo̗c  ⁊ keſertettėc iſtènt  ⁊ v̇duo̗zo̗ltènèc 
Mal	3	16	Tahat bèzellettènèc iſtènt felo̗c egmēdenic o̗ fèleknèc  Es fugèlmèze vr  ⁊ meghalla · ⁊ meǵirattatec èmlekezètnèc ko̗ńuo̗ o̗ èlo̗tto̗ vrat felo̗knèc ⁊ o̗ nèuėt ǵondoloknac 
Mal	3	17	Es ièles nėpbè lėznèc ènnekem  vg mond ſèrègeknèc vra  Az napon  mellen èn tėzem  ⁊ ènǵedec nèkic  mikent feꝛfiu èngèd o̗ fianac o̗ nèki zolgalonac 
Mal	3	18	Es megfoꝛdoltoc  ⁊ meǵlattatoc  mi legen igaz ⁊ hamis ko̗zo̗t ⁊ iſtènnèc zolgalo ko̗zo̗t ⁊ o̗ nèki nē zolgalo ko̗zo̗ 
Mal	4	1	Meꝛt ime napoc io̗nèc meǵgoitatot monnal kèmēcè  Es leznèc mēdꝫ kèuėlec ⁊ mēdenec kegetlenſeǵet tėuo̗c mikēt pozdoria · ⁊ meǵeǵeti o̗ket a io̗uo̗ nap  vg mond ſèreǵeknec vra  Mellèc nē hagnac o̗ nèkic gu̇kèrèt ⁊ maǵot 
Mal	4	2	Es fel tamad igaſſagnac napia tu̇nèctec  en nèuèmèt felo̗knèc  ⁊ eggèſſeǵ o̗ tollain  Es ki mētec  ⁊ zo̗kto̗c  mikēt boriu a čōdabol 
Mal	4	3	⁊ meǵńomoggatoc a· kegetlèneket  micor lendnèc hamu tu̇ labaitoknac talpa alat A== ==nnapon  mellen èn tėzem  vg mōd ſèregeknc̣ vra |
Mal	4	4	Emlekeziètec== ==m̄g Moyſeſnec  èn zolgānac tōueńero̗l  mellet pančoltā [tu̇nèczec] neki orebben mēd iſꝛ̄lnc̣ parāčolatokat ⁊ iteleteket 
Mal	4	5	Ime  èn èreztem tu̇nèctec Illes ꝓphetat  mi èlo̗t èlio̗io̗n vꝛnac nag napia ⁊ felèlmes 
Mal	4	6	⁊ meǵfoꝛdeita atʼakāc zu̇uėt fiachoz ⁊ fiaknac zu̇uėt atʼtʼochoz  Netalātal io̗yec  ⁊ meǵuè̄iec fo̗ldet anathemathaual  ·i · o̗ro̗c remētelēſeggel  meꝛt ſē eg ember touabba fo̗ldet nē lakozia  amen  cc]]]]]
